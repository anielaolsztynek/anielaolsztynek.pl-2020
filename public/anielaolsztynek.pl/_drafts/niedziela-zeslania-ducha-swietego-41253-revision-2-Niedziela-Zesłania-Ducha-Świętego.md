---
id: 1256
title: Niedziela Zesłania Ducha Świętego
date: 2014-06-10T19:26:40+00:00
author: admin
layout: revision
guid: http://anielaolsztynek.pl/2014/06/1253-revision-2/
permalink: /2014/06/1253-revision-2/
---
> **J 20, 19-23**
> 
> **Przyjdź Duchu Święty!**
> 
> Duch Święty towarzyszył życiu i misji Jezusa od wcielenia aż do wniebowstąpienia. Tak samo towarzyszy życiu każdego z nas od momentu chrztu świętego aż do śmierci. Duch daje nam życie Boże, wypełnia serca nasze miłością Boga samego, wskrzesza nas ze śmierci, czyli z naszych grzechów, do nowego życia w łasce. Jest nieustannie przy nas, aby nas chronić, prowadzić, pocieszać, uświęcać. Jego obecność jest dla nas tajemnicą i radością, zaskoczeniem i pokojem, entuzjazmem i mocą!
> 
> <span style="color: #666699;">Jezu, z ufnością oczekuję i przyzywam wylania darów Ducha Świętego na mnie, na moich najbliższych, na Kościół i całą ludzkość: &#8222;Przyjdź, Duchu Święty, zapal w nas ogień Twojej miłości!&#8221;</span>

  * Obchodzimy dzisiaj Uroczystość Zesłania Ducha Świętego. Jest to pamiątka dnia, w którym zstąpił na Apostołów obiecany przez Jezusa Pocieszyciel; dnia, w którym Duch Święty objawił się w widzialny sposób Apostołom, Kościołowi i światu. Dzisiaj również obchodzimy dzień narodzin Kościoła i chrześcijaństwa. Dzisiejsza uroczystość to także w ponad wiekowej tradycji ludowej Święto Zielonych Świąt, stąd piękny zwyczaj przyozdabiania kościołów i otoczenia zielonymi brzózkami, które są darem Stwórcy, natury i lasów &#8211; lasów, którymi opiekują się i pielęgnują je leśnicy. Pięknie się składa, że dziś w naszej świątyni jest dużo zieleni, a to za sprawą licznie zgromadzonych leśników, którzy w tym roku obchodzą 90-lecie Lasów Państwowych. Tą rocznicę chcemy przeżywać gromadząc się na Mszy Świętej wraz z pracownikami Lasów Państwowych z Olsztynka i okolicy. Naszą wspólną modlitwą chcemy wyrażać wdzięczność Bogu za dar pięknych lasów mazurskich i warmińskich. Chcemy modlić się za instytucje Lasów Państwowych w naszym regionie, w intencji pracowników nadleśnictw: Olsztynek, Jagiełek, Nowe Ramuki i Stare Jabłonki, szczególnie w intencji Was tu obecnych i Waszych rodzin, prosząc o Boże błogosławieństwo i wiele dobra w codziennym życiu. Przywołajmy pamięcią i ogarnijmy modlitwą tych, którzy spośród nas odeszli do wieczności, zwłaszcza w ostatnim czasie, tych, których pogrzeby odbyły się w naszej parafii i w tym kościele.
  * Dzisiejszą niedzielą Zesłania Ducha Świętego kończy się okres Wielkanocny a zaczyna się okres zwykły.
  * Jutro w liturgii drugi dzień Zesłania Ducha Świętego &#8211; Najświętszej Marii Panny Matki Kościoła.
  * Przy parafii w Olsztynie &#8211; Kortowie organizowany jest letni wyjazd autokarowy na dwa tygodnie (przełom lipca i sierpnia) na Międzynarodowy Festiwal Młodzieży na Bałkanach w Medjugorie. Zaproszenie kierowane jest do młodzieży pracującej, studiującej i ze szkół średnich. Szczegółowe informacje zamieszczone są w gablocie.
  * Ksiądz Krzysztof Pachut, misjonarz ze Stowarzyszenia Misji Afrykańskich, przesyła podziękowania za spotkanie w naszej parafii w ubiegłą niedzielę i wszelkie dary złożone na rzecz misji.
  * Zgodnie z zapowiedzią i zarządzeniem Ojca Świętego Franciszka i Metropolity Warmińskiego dziś po Mszach Świętych będą zbierane dobrowolne ofiary na rzecz poszkodowanych w powodzi na Bałkanach.
  * Jest do nabycia nowy numer &#8222;Gościa Niedzielnego&#8221;.
  * W minionym tygodniu odeszła do wieczności nasza parafianka ś.p. Irena Nowakowska lat 80.
  * Są do odebrania płyty DVD z I Komunii Świętej.
  * Wyrażając wdzięczność Bogu za dar wspólnej modlitwy i przeżywanego 90-lecia Lasów Państwowych w dzisiejszą uroczystość Zesłania Ducha Świętego, pragnę podziękować za Waszą obecność i wszelką życzliwość. Dziękuję także księdzu Michałowi, sygnalistom, wszystkim zaangażowanym w dzisiejszą liturgię. Jest to też okazja, aby wyrazić wdzięczność nadleśnictwom wspomnianym na początku i również Nadleśnictwu Iława za wielki wkład w budowę naszej świątyni &#8211; m.in. za drewno na więźbę dachową, drewno na ławki, witraż z wizerunkiem Świętego Jana Pawła II, ufundowany żyrandol, wspieranie naszej działalności charytatywnej w ramach PZC. Także z inicjatywy tych Nadleśnictw, z ich udziałem oraz w uroczystej oprawie w roku 2006 posadziliśmy dąb, który jest pamiątką pontyfikatu Św. Jana Pawła II, natomiast w 2008 roku posadziliśmy buk, który jest pamiątką pontyfikatu Papieża Benedykta XVI. Dziękuję także za choinki dostarczane każdego roku na Boże Narodzenie i brzózki na Boże Ciało oraz Zielone Świątki.
  * Życzę wszystkim tu zebranym leśnikom owocnej i spokojnej pracy w Lasach Państwowych oraz tego, aby status Lasów Państwowych zachował się, byśmy mogli obchodzić stulecie i następne jubileusze tej instytucji.
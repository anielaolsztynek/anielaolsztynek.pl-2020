---
id: 1118
title: V Niedziela Zwykła
date: 2014-02-16T22:37:26+00:00
author: admin
layout: revision
guid: http://anielaolsztynek.pl/2014/02/1116-revision-2/
permalink: /2014/02/1116-revision-2/
---
> **Mt 5, 13-16**
> 
> **Smak, blask i moc życia**
> 
> Sól nadaje smak i chroni żywność przed zepsuciem. Eucharystia natomiast nadaje smak i sens mojemu chrześcijańskiemu życiu. Ona też chroni mnie przed zepsuciem, grzechem. Na ile smakuję tę bliskość Boga w Eucharystii? Światło w języku biblijnym to Boża mądrość ukryta w Słowie. Im bardziej słucham i żyję Słowem, tym bardziej promienieję mądrością, dobrocią i miłością Boga. Miasto położone na górze służyło przede wszystkim obronie przed najeźdźcami. Góra jest też symbolem duchowej pielgrzymki do Boga. Miasto to nie zbiór domów, lecz społeczność, wspólnota ludzka. Wspólnota jest darem Boga dla mnie, aby było mi łatwiej podążać ku prawdziwym wartościom, aby bardziej owocne było wspólne świadectwo.
> 
> <span style="color: #666699;">Dziękuję Ci,  Jezu, za dar Eucharystii, dzięki której smakuję Twoją bliskość. Dziękuję Ci za Ewangelię, która czyni jasnym i promiennym moje życie i wybory. Dziękuję za moją wspólnotę rodzinną (zakonną, parafialną) która chroni mnie przed niebezpieczeństwami i wspiera w duchowym rozwoju.</span>

  * Dziękuję Księdzu Tomaszowi Rosa &#8211; misjonarzowi z Tanzanii za obecność w naszej parafii i za przybliżenie nam klimatu i realiów misji w tamtym kraju. Po Mszy Świętej będzie zbiórka do puszek na potrzeby misyjne Księdza Tomasza.
  * W związku z zakończeniem kolędy, która była czasem bardzo miłych i serdecznych spotkań w waszych domach rodzinnych, pragnę wyrazić gorącą i z serca płynącą wdzięczność wobec wszystkich parafian, których odwiedziłem, za każdy gest życzliwości, gościnności, otwartości oraz za wszystkie ofiary, które pozwoliły w znacznej części uregulować zobowiązania finansowe. Sprawozdanie roczne odczytam za dwa tygodnie.
  * We wtorek &#8211; 11 lutego &#8211; w liturgiczne wspomnienie Najświętszej Marii Panny z Lourdes wypada Światowy Dzień Chorego, ustanowiony przez Błogosławionego Jana Pawła II &#8211; papieża. W tym dniu będzie udzielony Sakrament Chorych w czasie Mszy Świętej o godzinie 17.00. Do Sakramentu tego mogą przystąpić wszystkie osoby starsze i te, które noszą znamiona poważnej i trwałej choroby i są w stanie łaski uświęcającej.
  * W środę Msza Święta będzie o godzinie 8.00 rano.
  * Wszystkim dzieciom, młodzieży i nauczycielom rozpoczynającym II semestr w szkołach życzę Bożego błogosławieństwa i wytrwałości w nauce.
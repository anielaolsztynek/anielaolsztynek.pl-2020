---
title: V Niedziela zwykła
date: 2023-02-05
---

> **Mt 5, 13-16**
>
> **Punkt odniesienia**
>
> Jezus jest solą ziemi i światłem świata. A my? Czy jesteśmy solą ziemi? To o nas są słowa Jezusa. Co mamy robić, żeby nie utracić swojej właściwości, Jezusowego smaku? Być przy Nim, uczyć się od Niego, jakie ma być nasze postępowanie. Skąd mamy brać siłę do życia, coraz bardziej stawać się podobni do Niego? To trudne zadania. Jednak bez tego wysiłku nie zafascynujemy nikogo Jezusem. Bo nie słowa pociągają, lecz konkretne działanie. Jezus zdawał sobie sprawę z wartości i znaczenia dobrego przykładu. Jak wielu ludzi utraciło wiarę, więź ze wspólnotą Kościoła właśnie przez zły przykład tych kapłanów, którzy na co dzień nie żyją nauką Jezusa. Słowa z dzisiejszej Ewangelii: „Aby widzieli wasze dobre czyny i chwalili waszego Ojca, który jest w niebie" powinny być dla nas rachunkiem sumienia. Dla wszystkich, nie tylko dla wybranych.
>
> <span style="color: #666699;"> Panie Jezu, Ty wiesz, jak często nieewangeliczne postępowanie usprawiedliwiam złym przykładem tych, którzy powołani są, aby być wzorem. Zabierz ode mnie tę pokusę. Bądź moim punktem odniesienia. Amen.
> &nbsp;

- Dziś I Niedziela miesiąca - **Niedziela Adoracji Najświętszego Sakramentu**.
- W sobotę – 11 lutego, w liturgiczne wspomnienie Najświętszej Marii Panny z Lourdes, wypada **Światowy Dzień Chorego**, ustanowiony przez Świętego Jana Pawła II. W tym dniu będzie udzielony Sakrament Chorych w czasie Mszy Świętej o godzinie <u>10:00</u>. Do Sakramentu tego mogą przystąpić wszystkie osoby starsze i te, które noszą znamię poważnej i trwałej choroby oraz są w stanie łaski uświęcającej.
- Wszystkim dzieciom, młodzieży i nauczycielom rozpoczynającym II semestr nauki życzę Bożego błogosławieństwa i wytrwałości w nauce oraz nauczaniu.
- W związku z zakończeniem kolędy, która była czasem bardzo miłych i serdecznych spotkań w Waszych domach rodzinnych, pragnę wyrazić szczerą i głęboką wdzięczność wobec wszystkich parafian, których odwiedziłem. Tym większa moja radość i wdzięczność, że w większości mieszkań kolęda była trzy lata temu. Teraz, po tym czasie, spotkałem się z wieloma nowymi sytuacjami rodzinnymi czy zdrowotnymi, wielu też odeszło do wieczności. Wielkie dzięki i Bóg zapłać za każdy gest życzliwości, gościnności i otwartości. Bóg zapłać za szczodre ofiary. A ciepło w kościele, jakie aktualnie odczuwamy i jakie mieliśmy w minionych latach przed kryzysem (+11 stopni), to skromny wyraz wdzięczności za ciepło, jakie okazaliście w czasie kolędy. Chciałbym, aby pozostało to na stałe, ale rzeczywistość bywa brutalna.
- Można jeszcze zgłaszać chęć spotkania kolędowego.
- **Msze Święte w tym tygodniu:** we wtorek Msza Święta będzie o godzinie <u>8:00</u>, w sobotę o godzinie <u>10:00</u>, w pozostałe dni o godzinie <u>17:00</u>.
- W minionym tygodniu odeszło do wieczności dwoje naszych parafian: śp. Stanisław Kowalski, lat 85 i śp. Helena Andziak, lat 69. Wieczny odpoczynek racz zmarłym dać, Panie.
- W odpowiedzi na prośby niektórych parafian, w każdą niedzielę będę czytał intencje mszalne na poszczególne dni tygodnia (niektórzy chcieliby uczestniczyć w tych Mszach Świętych, stąd prośba o taką informację).
- **Intencje mszalne na dni najbliższego tygodnia:**
  - poniedziałek: o zdrowie i błogosławieństwo Boże dla Wiolety,
  - wtorek:
  - środa: + Agata Gorczyca,
  - czwartek: + Kazimierz Ogonowski,
  - piątek: + Helena Cichowska (1 rocznica śmierci), + Stanisław Cichowski, + Antonina Śniadała,
  - sobota: w intencji chorych,
  - niedziela: <u>9:00</u> + Alina Mrozowska, <u>11:00</u> + Aleksandra, <u>17:00</u> + Jadwiga i Zygmunt Jadczak.

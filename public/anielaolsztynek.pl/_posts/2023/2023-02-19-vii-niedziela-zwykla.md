---
title: VII Niedziela zwykła
date: 2023-02-19
---

> **Mt 5, 38-48**
>
> **Zasmakujmy w przebaczeniu**
>
> Święty Hieronim nauczał: „Bóg postąpi z nami w sposób odpowiedni do tego, jakie my sami mamy uczucia w sercu. Jeśli sami nie wybaczamy, nie dostąpimy przebaczenia". Chrystus był oczerniany, skazany, ukrzyżowany. Jednak gdy został przybity do krzyża, modlił się za swoich wrogów: „Ojcze, odpuść im, bo nie wiedzą, co czynią" (Łk 23, 34). Nasze grzechy są obrazą, krzywdą, jaką wyrządzamy Bogu, który jest nieskończenie miłosierny. Krzywdy, jakich doznajemy, są działaniem ludzi takich samych, jak my. Jak wspaniale smakuje przebaczenie! Daje naszym duszom pokój i rodzi wielką ufność w ojcowską dobroć Boga.
>
> <span style="color: #666699;"> Jezu, Ty przyjąłeś ludzkie ciało i oddałeś życie za grzesznego człowieka. Spraw, aby moje serce było podobne do Twojego. Abym zawsze potrafił kochać tego, kto mnie skrzywdził. Amen.
> &nbsp;

- W tym tygodniu **Środą Popielcową** rozpocznie się **Wielki Post** – okres 40 dni przygotowania do największych świąt chrześcijańskich – Świąt Paschalnych. W tym dniu tradycyjnie nastąpi posypanie głów popiołem na znak pokuty. Msze Święte w tym dniu o godzinie <u>10:00</u> i <u>17:00</u>. Przypominam, że w Środę Popielcową obowiązuje post ścisły.
- Zachęcam do udziału w nabożeństwach wielkopostnych. **Droga Krzyżowa** będzie odprawiana w naszym kościele w każdy piątek Wielkiego Postu o godzinie <u>16:30</u>, wspólna dla wszystkich. Serdecznie zachęcam i zapraszam wszystkich, w tym dzieci pierwszokomunijne i młodzież przed bierzmowaniem obowiązkowo. Po Mszy Świętej spotkanie z kandydatami do bierzmowania.
- **Gorzkie Żale** w niedziele Wielkiego Postu o godzinie <u>8:45</u>.
- Proszę, aby w następną niedzielę na godzinę <u>11:00</u> dzieci pierwszokomunijne przyniosły do poświęcenia krzyżyki. Takie krzyżyki można nabyć w kancelarii.
- W następną niedzielę przeczytam sprawozdanie za miniony rok.
- W minionym tygodniu odszedł do wieczności jeden z największych sponsorów budowy naszego kościoła, śp. Kazimierz Przestrzelski, lat 67. Wieczny odpoczynek racz zmarłemu dać, Panie.
- **APEL Przewodniczącego KEP w związku z pierwszą rocznicą agresji rosyjskiej na Ukrainę**: W piątek 24 lutego br. minie rok od zbrodniczej napaści Rosji na Ukrainę. Do tej pory wojna pochłonęła setki tysięcy osób, nie tylko żołnierzy, ale również cywilów, w tym kobiety, dzieci i osoby starsze. Miliony osób straciły domy i zostały zmuszone do ucieczki w poszukiwaniu pomocy i bezpiecznego schronienia. W ewangelicznym geście miłosiernego samarytanina, otworzyliśmy z hojnością nasze domy i serca. Granice Polski przekroczyło 8,5 mln uchodźców wojennych, a duża część z nich znalazła w naszej ojczyźnie pomoc i schronienie. Osoby prywatne oraz instytucje przystąpiły do niesienia pomocy potrzebującym. Kościół w Polsce, za pośrednictwem Caritas Polska i Caritas diecezjalnych udzielił wsparcia w różnej formie ponad 2 mln uchodźców. Wartość pomocy w postaci udzielenia schronienia, posiłków, paczek żywnościowych i darów rzeczowych oraz wsparcia integracyjnego wyniosła ok. 337 mln zł. Od pierwszych dni wojny Caritas udziela wsparcia rzeczowego w Ukrainie, wysyłając transporty pomocy humanitarnej o wartości ok. 260 mln zł. Po roku bohaterskiej obrony Ukrainy wojna trwa nadal, przynosząc kolejne ofiary i dalsze zniszczenia. Ukraińcy wciąż potrzebują naszej pomocy. Z tego powodu, zwracam się z apelem do księży biskupów, kapłanów, osób życia konsekrowanego i wszystkich wiernych świeckich, aby w piątek 24 lutego br. we wszystkich kościołach w Polsce wznieść modlitwy w intencji sprawiedliwego pokoju w Ukrainie, a w niedzielę 26 lutego br., po każdej Mszy Świętej, zorganizować zbiórkę środków finansowych, które za pośrednictwem Caritas Polska, zostaną przeznaczone na pomoc ofiarom wojny. Ufam, że dzięki modlitwie – już wkrótce – będziemy cieszyć się sprawiedliwym pokojem w Ukrainie, a dzięki naszemu wsparciu materialnemu, żaden z naszych braci i sióstr Ukraińców nie pozostanie bez pomocy.
  - ✠ Stanisław Gądecki, Arcybiskup Metropolita Poznański, Przewodniczący Konferencji Episkopatu Polski.
- Ksiądz Arcybiskup Józef Górzyński, w łączności z biskupami diecezjalnymi, **apeluje o modlitwę w intencji zmarłych i poszkodowanych w trzęsieniu ziemi w Turcji i Syrii oraz o zbiórkę ofiar po Mszy Świętej**. Ofiary te za pośrednictwem Caritas Polska zostaną przekazane poszkodowanym.
- **Intencje mszalne na najbliższy tydzień i następną niedzielę:**
  - poniedziałek: o zdrowie i błogosławieństwo Boże dla Jacka,
  - wtorek: + Maria,
  - środa: <u>10:00</u> + Józef Wantoch-Rekowski (14 rocznica śmierci), <u>17:00</u> o zdrowie i błogosławieństwo Boże dla Wojciecha,
  - czwartek: + Alina Mrozowska,
  - piątek: + Piotr Niedźwiecki (30 dzień po pogrzebie),
  - sobota: za parafian,
  - niedziela (26.02): <u>9:00</u> + Janina (6 rocznica śmierci) i + Wacław (15 rocznica śmierci) Osińscy, <u>11:00</u> + Irena, Tadeusz, Leszek Kowalewscy, <u>17:00</u> + Zenon Bednarek (20 rocznica śmierci).

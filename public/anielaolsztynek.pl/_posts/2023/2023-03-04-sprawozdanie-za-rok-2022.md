---
title: Sprawozdanie za rok 2022
date: 2023-03-04
---

1. Po czasie pandemii wszystko - jak gdyby - wraca do normy, a z drugiej strony wydaje się, że już nie będzie tak, jak było. Widać to na wielu płaszczyznach. Widać to także na płaszczyźnie życia religijnego i parafialnego. W wielu przypadkach widać też, że ten nieszczęsny czas miał wpływ na mentalność i izolację ludzi. Potrzeba nam otwarcia na drugiego człowieka, ale przede wszystkim otwarcia na Pana Boga i Jego łaskę. Wykorzystajmy i dobrze przeżyjmy czas Wielkiego Postu. Cieszę się bardzo, że tegoroczna kolęda odbyła się w sposób tradycyjny, gdy odwiedzałem rodziny idąc od domu do domu, tym bardziej, że w wielu domach ostatnio byłem w roku 2020. Odwiedziłem wszystkie rodziny, które przyjmują kolędę. Część mieszkań była zamknięta (to ma miejsce każdego roku z różnych powodów). Pragnę raz jeszcze bardzo serdecznie podziękować za wszelkie dobro i życzliwość, które są owocem spotkań w naszych domach. Dziękuję za bardzo miłą, gościnną i rodzinną atmosferę, którą tworzymy od 27 lat. Dziękuję za wszystko, co zbliża i buduje dobre relacje. Bóg zapłać za wszystkie ofiary. Niestety średnia wieku w parafii podnosi się i myślę, że wynosi około 55-60 lat. Jest coraz więcej emerytów (stąd często kolęda o wczesnej godzinie). Na szczęście w sąsiedztwie kościoła przybywa młodych rodzin.
2. **Aktualne dane statystyczne:** na terenie parafii jest 600 zamieszkałych mieszkań, w tym 28 mieszkań nie odwiedzam po kolędzie (93 osoby). Łącznie w parafii jest zameldowanych według Urzędu Skarbowego 2119 osób (w tym 194 osoby mieszkają w DPS). Bez DPS - 1925 osób. Ja po kolędzie naliczyłem 1967 osób, co oznacza, że nie wszystkie osoby są zameldowane. Przybyło kilkadziesiąt nowych rodzin, głównie przy ulicy Jaśminowej. Serdecznie witam nowe rodziny w parafii.
Przez kolejnych kilka lat liczba parafian malała, w tym roku jest już zwyżka.
3. **W minionym roku w naszej parafii:**
  - chrzest otrzymało 31 dzieci (w tym 15 z naszej parafii),
  - do I Komunii Świętej przystąpiło 16 dzieci (z naszej parafii 9),
  - do bierzmowania przystąpiły 23 osoby,
  - sakrament małżeństwa zawarło 8 par (z naszej parafii 2),
  - Komunii Świętej rozdano 14500,
  - wizyt u chorych złożyłem 152 (aktualnie w  pierwsze piątki odwiedzam 15 osób),
  - pogrzebów było 25 (18 z naszej parafii).
4. **Frekwencja na niedzielnej Mszy Świętej** w dniu 15.10.2022, gdy było liczenie wiernych, wyniosła 15% w stosunku do wszystkich mieszkańców zameldowanych na terenie parafii. Były obecne 293 osoby. Natomiast frekwencja w stosunku do tych, którzy faktycznie mieszkają na terenie parafii (nie mieszka aktualnie 400 osób i 93 osób nie odwiedzam po kolędzie) - wynosi 20%. Przed pandemią, w roku 2019, frekwencja wynosiła 24%. Ten spadek po pandemii jest widoczny we wszystkich parafiach.
5. Jeśli chodzi o **działalność Parafialnego Zespołu Caritas**, to zajmujemy się głównie dystrybucją żywności oraz przygotowaniem siatek charytatywnych. W minionym roku pomocą było objętych 95 osób. Wydano 1720 kg żywności o łącznej wartości 11000 złotych. Przygotowano 21 paczek przed świętami Bożego Narodzenia dla osób starszych, samotnych, chorych (przyniesiono 34 siatki charytatywne).
6. Wszelkie **informacje odnośnie parafii**, dotyczące przygotowania do sakramentów oraz bieżące ogłoszenia z niedzieli znajdują się na stronie internetowej parafii: [anielaolsztynek.pl](https://anielaolsztynek.pl). Chcę poinformować, że aktualny telefon do parafii to tylko ten komórkowy, nie ma już telefonu stacjonarnego. Numer telefonu na stronie parafii i na drzwiach plebanii. Sprawy kancelaryjne załatwiamy zasadniczo bezpośrednio po Mszy Świętej lub po umówieniu się telefonicznym ( i tak to najczęściej funkcjonuje).
7. Na koniec pragnę serdecznie podziękować wszystkim zaangażowanym w życie parafii od strony duszpastersko-liturgicznej, muzycznej, charytatywnej i gospodarczej. Dziękuję wszystkim, którzy wspierają parafię modlitwą, życzliwością i ofiarami. Bóg zapłać wszystkim i niech Bóg Wam błogosławi.

---
title: I Niedziela Adwentu
date: 2023-12-03
---

> **Mk 13, 33-37**
>
> **Bądźmy gotowi!**
>
> „Czuwajcie!” - to napomnienie Jezus powtarza w dzisiejszej Ewangelii trzykrotnie. Ten sam wątek bardziej obrazowo opisali ewangeliści Mateusz i Łukasz. Święty Mateusz przytacza wyjaśnienie Jezusa, że mamy czuwać tak, jak gospodarz, który wie, że w nocy przyjdzie złodziej, aby go okraść z całego mienia. Nikt z nas nie zmrużyłby oka, gdyby wiedział o nadchodzącym złodzieju, ale każdy całą noc spędziłby na czujnym nasłuchiwaniu. Nie na przyjście złodzieja czekamy, ale oczekujemy spotkania z naszym Panem, Jezusem Chrystusem. Czy jest to radosne, pełne tęsknoty czuwanie? Czy jesteśmy właściwie przygotowani na to spotkanie? Jaka byłaby nasza reakcja, gdybyśmy się dowiedzieli, że za kilka godzin przyjdzie nam pożegnać się z tym światem? Tak bardzo chronimy się przed utratą tego, co tu, na ziemi, jest dla nas ważne, a tak mało myślimy o prawdziwych skarbach wiecznych, które może nam odebrać złodziej - niespodziewana śmierć. Nie znamy dnia ani godziny spotkania z Panem, dlatego ważne jest, by czuwać i uważać, aby nasze serca nie były ociężałe z powodu grzechu. Święty Łukasz daje jeszcze jedną, cenną wskazówkę, że „czuwać” to znaczy modlić się w każdym czasie.
>
> <span style="color: #666699;">Panie Jezu, chcę wykorzystać ten święty czas Adwentu dobrze i owocnie. Niech Twoje wezwanie „czuwajcie” przypomina mi, że mam być gotowy do czynów miłości względem wszystkich ludzi. Amen.
> &nbsp;

- Dziś rozpoczął się **Adwent**, który jest czasem radosnego oczekiwania na Boże Narodzenie. Niech to będzie dla nas czas religijnej refleksji, modlitwy i przygotowania na przyjście Pana.
- Naszemu przygotowaniu do nadchodzących Świąt mają pomóc **rekolekcje adwentowe** – poprzez Słowo Boże, Sakrament Pokuty i Komunię Świętą. Rekolekcje w naszej parafii rozpoczną się tradycyjnie w II Niedzielę Adwentu, a więc za tydzień. Wygłosi je Ksiądz Rusłan Demczuk z Ukrainy.
- Również w następną niedzielę, po Mszach Świętych będą zbierane ofiary na **Fundusz Pomocy Kościołowi na Wschodzie**.
- Serdecznie zapraszam do udziału w Adwencie w **Mszach Świętych roratnich o Najświętszej Marii Pannie**, które będą w tym tygodniu w poniedziałek i wtorek o godzinie <u>7:00</u> i w czwartek o godzinie <u>17:00</u>. W czwartek zapraszam szczególnie dzieci pierwszokomunijne i młodzież przed bierzmowaniem. Dzieci zachęcam do wykonania lampionów. Po Mszy Świętej roratniej w czwartek odbędzie się konkurs tych lampionów.
- W najbliższy piątek - 8 grudnia - wypada uroczystość **Niepokalanego Poczęcia Najświętszej Marii Panny**. Matka Boża, objawiając się w swoje święto, 8 grudnia 1947 roku, pielęgniarce Pierinie Gilli w Montichiari we Włoszech, powiedziała: „Życzę sobie, aby każdego roku w dniu 8 grudnia, w południe obchodzono **Godzinę Łaski dla całego świata**. Przez to nabożeństwo ześlę niezliczone łaski dla duszy i ciała. Będą masowe nawrócenia. Dusze zatwardziałe i zimne jak marmur poruszone będą łaską Bożą i znów staną się wierne i miłujące Boga. Pan, mój Boski Syn Jezus, okaże wielkie miłosierdzie, jeżeli dobrzy ludzie będą się modlić za bliźnich. Jest moim życzeniem, aby ta Godzina była rozpowszechniona. Wkrótce ludzie poznają wielkość tej Godziny Łaski. Jeśli ktoś nie może w tym czasie przyjść do kościoła, niech modli się w domu”. W tym dniu zatem kościół będzie otwarty między godz. <u>12:00</u> a <u>13:00</u> i będzie wystawiony Najświętszy Sakrament.
- Można już nabywać w zakrystii **świece Caritas** na stół wigilijny - cena 10 złotych.
- Podobnie jak w latach ubiegłych, będą organizowane paczki - przede wszystkim z myślą o osobach samotnych, starszych i chorych. Każdy może włączyć się w to dzieło poprzez napełnienie siatki charytatywnej. Takie siatki są wyłożone przy półce z prasą. Napełnimy je w domu artykułami spożywczymi i chemicznymi i przyniesiemy z powrotem do zakrystii lub na plebanię do 15 grudnia.
- **Intencje mszalne na bieżący tydzień:**
  - poniedziałek: o Bożą opiekę oraz zdrowie duszy i ciała dla Julity, Zachariasza i Rafała;
  - wtorek: ++ z rodz. Czyczyn, Gosk, Pobudkowskich, Korab, Roman, Szczepańskich, Baranowskich;
  - środa: + Wiesław Drężek, Eleonora Banach, Józef Grzywiński, Konstanty Klim;
  - czwartek: intencja własna;
  - piątek: + Hanna Draszek (30 dzień po pogrzebie);
  - sobota: intencja własna;
  - niedziela (3.12): <u>9:00</u> + Kazimierz Stefanowicz (4 rocznica śmierci); <u>11:00</u> + Józef Radziewicz (26 rocznica śmierci); <u>17:00</u> + Janina Topczyńska i Paweł Topczyński (13 rocznica śmierci).








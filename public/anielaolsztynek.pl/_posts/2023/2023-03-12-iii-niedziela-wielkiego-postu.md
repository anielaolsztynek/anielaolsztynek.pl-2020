---
title: III Niedziela Wielkiego Postu
date: 2023-03-12
---

> **J 4, 5-42**
>
> **Ugasić pragnienie**
>
> Kim była kobieta z dzisiejszej Ewangelii? Nie wiemy o niej zbyt wiele, ale fakt, że miała wielu mężów, może świadczyć o tym, że albo prowadziła życie bardzo rozwiązłe, albo po prostu szukała szczęścia i nie mogła go znaleźć. Była osoba zagubioną, samotną, której życie było poplątane. Czy dostrzegamy w niej podobieństwo do siebie? Wszyscy pragniemy miłości drugiej osoby, a często znajdujemy rozczarowanie i samotność. Pragniemy dobra i szczęścia, a czynimy zło, które przynosi chaos i cierpienie. Pragniemy zaspokoić nasze pragnienie wodą tego świata, kuszą nas przelotne romanse, pornografia, ciągłe imprezowanie, topienie problemów w alkoholu i narkotykach, błyszczenie wyglądem, sukcesem i stylem życia. Ta woda jednak nie gasi pragnienia serca. Czy czujemy to? Czy wierzymy Jezusowi? On daje konkretne wskazówki, jak dojść do źródła wody żywej. Mamy sakramenty, zwłaszcza sakrament pojednania, który otwiera serca na nasze pragnienia. Jest Jezus Chrystus, który oddał swoje życie, abyśmy nie umarli z pragnienia.
>
> <span style="color: #666699;">Boże, Ty pragniesz czcicieli, którzy będą Cię wielbili w prawdzie. Niech Duch Święty pouczy mnie, jak stanąć w prawdzie o samym sobie, bym nie udawał lepszego ani gorszego niż w rzeczywistości jestem. Amen.
> &nbsp;

- **Oświadczenie Przewodniczącego Konferencji Episkopatu Polski w związku z publikacjami dotyczącymi Metropolity Krakowskiego Kardynała Karola Wojtyły**:
Święty Jan Paweł II to jeden z najwybitniejszych papieży i największych Polaków. Jego papieskie przepowiadanie, apostolskie wizyty, a także wysiłki dyplomatyczne przyczyniły się do wzrostu duchowego milionów ludzi na całym świecie. Dla nich Papież Polak był i pozostaje moralnym punktem odniesienia, nauczycielem wiary, a także orędownikiem w niebie.
W tym świetle szokujące są próby zdyskredytowania jego osoby i dzieła, podejmowane pod pozorem troski o prawdę i dobro. Autorzy tych dyskredytujących głosów podjęli się oceny Karola Wojtyły w sposób stronniczy, często ahistoryczny, bez znajomości kontekstu, bezkrytycznie uznając tworzone przez Służby Bezpieczeństwa dokumenty za wiarygodne źródła. Nie wzięli przy tym pod uwagę istniejących raportów i opracowań, które rzetelnie ukazują jego słowa i czyny. Członkowie Rady Stałej Konferencji Episkopatu Polski już raz podkreślili (18 listopada 2022 roku), że medialny atak na kard. Karola Wojtyłę, a następnie Papieża Polaka i jego pontyfikat ma swoje głębsze przyczyny.
Chciałbym w tym miejscu wyrazić moje serdeczne podziękowanie tym wszystkim, którzy w ostatnim czasie bronią dziedzictwa i osoby św. Jana Pawła II, który m.in. przyczynił się do wyzwolenia Polski i innych państw spod sowieckiego komunizmu.
To właśnie poczynając od decyzji Jana Pawła II, Kościół podjął zdecydowany wysiłek powołania struktur i opracowania jednoznacznych procedur, by zapewnić bezpieczeństwo dzieciom i młodzieży, należycie ukarać winnych przestępstw seksualnych, a przede wszystkim wspomóc osoby skrzywdzone. Wydając dokument Sacramentorum sanctitatis tutela dla całego Kościoła, który uznaje krzywdę wyrządzoną dziecku w sferze seksualnej za jedno z najcięższych przestępstw, Jan Paweł II zobowiązał wszystkie episkopaty świata do wprowadzenia szczegółowych norm postępowania w takich przypadkach. Była to decyzja ze wszech miar bezprecedensowa i przełomowa.
Obrona świętości i wielkości Jana Pawła II nie oznacza, oczywiście, twierdzenia, że nie mógł on popełniać błędów. Bycie pasterzem Kościoła w czasach podziału Europy na Zachód i blok sowiecki oznaczało konieczność mierzenia się z niełatwymi wyzwaniami. Trzeba też być świadomym tego, że w tamtym okresie obowiązywały, nie tylko w Polsce, inne niż dzisiaj prawa, inna była świadomość społeczna i zwyczajowe sposoby rozwiązywania problemów.
Wzywam zatem wszystkich ludzi dobrej woli, by nie niszczyć wspólnego dobra, a do takiego należy niewątpliwie dziedzictwo Jana Pawła II. Polacy winni pamiętać o błogosławieństwie, jakie Opatrzność dała nam za sprawą tego Papieża.

Warszawa, 9 marca 2023 roku

Abp Stanisław Gądecki
Metropolita Poznański
Przewodniczący Konferencji Episkopatu Polski

- Zachęcam i zapraszam do udziału w nabożeństwie **Drogi Krzyżowej** w piątek o godzinie <u>16:30</u>.
- **Rekolekcje wielkopostne** w naszej parafii rozpoczną się za tydzień, w IV niedzielę Wielkiego Postu i będą trwały do wtorku włącznie. Rekolekcje wygłosi ksiądz Dariusz Sonak (ten, który zastępował mnie przed tygodniem) - dyrektor Archidiecezjalnego Ośrodka Caritas w Rybakach, kapelan Szpitala Pulmonologicznego w Olsztynie, asystent kościelny warmińskiej edycji Gościa Niedzielnego.
- W następną niedzielę, przed kościołem, wolontariusze będą zbierać ofiary na najdroższy lek świata dla Kingi Rydz z Olsztyna, chorej na SMA, czyli rdzeniowy zanik mięśni. Kinga nie kwalifikuje się do refundacji leku. Ma coraz mniej czasu, bo można go otrzymać tylko do wagi 13,5 kg, a obecnie waży już 11,5 kg. Do zebrania pozostało jeszcze ponad 5 mln złotych (całość kwoty to 9,5 mln złotych). Zbiórka prowadzona jest na [siepomaga.pl/kinga](https://siepomaga.pl/kinga). Można wysłać sms lub przkazać 1,5% podatku. Plakat w gablocie w przedsionku kościoła.
- Samorządowa Szkoła Muzyczna I stopnia w Olsztynku zaprasza wszystkich na zajęcia wszystkich kandydatów chętnych do rozpoczęcia nauki w szkole muzycznej. Informacje na plakacie w gablocie.
- **Intencje mszalne na najbliższy tydzień i następną niedzielę:**
  - poniedziałek: + Krystyna, Kazimierz, Tomasz Wilczewscy,
  - wtorek: za parafian,
  - środa: + Eugeniusz, Alicja Klimek, Marianna i Józef Jankowscy,
  - czwartek: + Józef Mrozowski (20 rocznica śmierci),
  - piątek: + Kzaimierz Przestrzelski (30 dzień po pogrzebie),
  - sobota: + Sławomir Caryk (1 rocznica śmierci),
  - niedziela (19.03): <u>9:00</u> +Irena i Benedykt Flegel; + Walentyna, Małgorzata, Bohdan i Józef, <u>11:00</u> + Edmund Chodubski (2 rocznica śmierci) i Krystyna Chodubska, <u>17:00</u> + Robert Dumka.


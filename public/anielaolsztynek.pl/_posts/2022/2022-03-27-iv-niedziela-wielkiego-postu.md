---
title: IV Niedziela Wielkiego Postu
date: 2022-03-27
---

> **Łk 15, 1-3. 11-32**
>
> **Sandały wolności**
>
> W tej niezwykłej przypowieści, którą tak wielu komentatorów nazywa Ewangelią w Ewangelii, uderza pośród tysięcy fascynujących wątków jeden rzadko podejmowany. Oto po powrocie marnotrawnego syna ojciec wręcza mu trzy znaczące dary, a wśród nich sandały. To dziwne. Nie daje się przecież obuwia komuś, kogo chcielibyśmy już zawsze mieć w domu. Sandały daje się podróżnikom, wagabundom, niespokojnym duchom. Takim, którzy nie mogą usiedzieć w miejscu. Ów miłosierny ojciec z centralnej przypowieści Nowego Testamentu wie, że syn wielokrotnie jeszcze opuści rodzinne gniazdo. I daje mu wolność. Pozwala odchodzić, jeśli tylko to odchodzenie prowokować będzie do większej tęsknoty i do powrotu. Ten Ojciec wie, że kochać można naprawdę tylko w wielkiej wolności.
>
> <span style="color: #666699;"> Panie Jezu, tak często odchodzę z domu Ojca, poszukując szczęścia i miłości tam, gdzie nie da się ich znaleźć. Ocal we mnie pragnienie powracania w ramiona Miłosiernego. Ty żyjesz i królujesz na wieki wieków. Amen.
> &nbsp;

- **Rekolekcje wielkopostne** w naszej parafii, które dziś rozpoczęliśmy, będą trwały do wtorku włącznie, według następującego porządku: <u>poniedziałek i wtorek</u> godzina <u>10:00</u> i <u>17:30</u>. Spowiedź Święta przed Mszą Świętą i w czasie Mszy Świętej.
- Próba chóru dzis o godzinie <u>18:00</u>.
- W środę i czwartek Msza Święta o godzinie <u>8:00</u>.
- W tym tygodniu wypada **I piątek i I sobota** kwietnia. W piątek przed południem odwiedziny chorych z sakramentami. Proszę zgłaszać chorych, którzy chcieliby skorzystać ze Spowiedzi i Komunii Świętej wielkanocnej.
- W piątek zapraszam też na **Drogę Krzyżową** o godzinie <u>16:30</u>.
- Następna, I niedziela miesiąca, to niedziela **adoracji Najświętszego Sakramentu**. Zmiana tajemnic różańcowych o godzinie <u>8:30</u>, **Gorzkie Żale** o godzinie <u>08:45</u>.
- **Paczka dla Ukrainy**. Aby przygotować taką paczkę, należy nabyć karton (po Mszy Świętej, w kaplicy), również instrukcję, według której trzeba ją przygotować. Jest też krótkie słowo w języku ukraińskim, skierowane do rodzin. Wartość takiej paczki wynosi około 250 złotych. Paczkę może przygotować kilka rodzin. Gotowe paczki można dostarczyć do parafii, skąd zostaną przekazane do Caritasu.
- W obliczu wojny na Ukrainie **Wyższe Seminarium Duchowne "Hosianum” przyjęło pod swój dach ponad 100 uchodźców**. Wobec dramatu, który przeżywają w swojej ojczyźnie, znaleźli tutaj bezpieczne schronienie. W duchu ewangelicznej solidarności i miłosierdzia pragniemy zapewnić im spokojny pobyt. W związku z tym zwracamy się do wiernych naszej Archidiecezji o pomoc w podjętym dziele. Możemy udzielić wsparcia poprzez przekazywanie darów materialnych (żywność, środki chemiczne…) lub pieniężnych.
  Listę bieżących potrzeb znajdziemy na stronie internetowej Seminarium Duchownego lub na seminaryjnym Facebooku. Dary pieniężne można przesłać na konto seminaryjne z dopiskiem "Pomoc uchodźcom". Numer konta bankowego:
  Wyższe Seminarium Duchowne Hosianum
  46 1020 3541 0000 5502 0010 9785.
- **W dniu 22 marca 2022 r. zmarł w 93. roku życia, 66. roku kapłaństwa i 40. roku biskupstwa śp. JEGO EKSCELENCJA ARCYBISKUP SENIOR ARCHIDIECEZJI WARMIŃSKIEJ EDMUND MICHAŁ PISZCZ** (1929 – 1956 – 1982 – 2022). Z rąk Biskupa Edmunda przyjąłem Sakrament Kapłaństwa w roku 1988. W 1996 roku jako Arcybiskup powołał do życia naszą parafię, pobłogosławił kaplicę, krzyż i plac pod budowę kościoła, a w roku 2007 pobłogosławił kościół, do którego weszliśmy na pasterkę. Msza Święta żałobna w bazylice katedralnej Świętego Jakuba dziś o godzinie <u>19:00</u> pod przewodnictwem Księdza Biskupa Janusza Ostrowskiego. Msza św. pogrzebowa śp. abp. Edmunda Piszcza odbędzie się w poniedziałek, 28 marca, o godzinie <u>12:00</u> w konkatedrze św. Jakuba w Olsztynie, pod przewodnictwem Księdza Arcybiskupa Józefa Górzyńskiego. Wieczny odoczynek racz zmarłemu dać, Panie.

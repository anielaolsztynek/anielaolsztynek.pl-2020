---
title: XVIII Niedziela zwykła
date: 2022-07-31
---

> **Łk 12, 13-21**
>
> **Bądźmy bogaci przed Bogiem**
>
> Braterstwo to temat trudny. Kain i Abel tak głęboko zatracili więź między sobą, że doszło do morderstwa. Bracia z przypowieści o marnotrawnym synu byli poróżnieni, rywalizowali o miłość ojca, nienawidzili się, może także dlatego. że byli do siebie bardzo podobni. Dziś spotykamy człowieka, któremu brat odebrał cały spadek po rodzicach. Można mu współczuć, ale Jezus wykorzystuje to spotkanie, by otworzyć mu serce na niebezpieczeństwo bez porównania większe. Teraz, gdy stracił spadek, musi szczególnie uważać, by jego serce nie stało się chciwe. Wszyscy, którzy zostali kiedykolwiek okradzeni, wykorzystani, wiedzą, że łatwo wówczas o to, by zranione serce stało się jak kamień, wypełniło lękiem i nieufnością. Lekarstwem jest bogacenie się przed Bogiem. Jeśli zostałeś okradziony, bądź jeszcze bardziej hojny. Jeśli uderzono cię w prawy policzek, nadstaw jeszcze lewy. Nie możemy pozwolić, by krzywdy, które nas spotkały, zrobiły z nas krzywdzicieli.
>
> <span style="color: #666699;"> Panie Jezu Chryste, Ty jesteś spichlerzem, w którym pragnę zgromadzić wszystkie zapasy na życie wieczne. Ty jesteś moją gwarancją, że nigdy - także w w wieczności - nie będę głodny. Ty żyjesz i królujesz na wieki wieków. Amen.
> &nbsp;

- Z okazji **uroczystości Świętego Krzysztofa** – patrona podróżnych i kierowców - dziś po Mszach Świętych odbędzie sie poświęcenie pojazdów. Przy tej okazji będą zbierane dobrowolne ofiary na misje, na zakup środków transportu.
- Dziś wyrusza z Gietrzwałdu **39 Piesza Pielgrzymka Warmińska na Jasną Górę**, będzie trwała do 12 sierpnia. Hasło tegorocznej pielgrzymki to "Posłani w pokoju Chrystusa". Istnieje możliwość przesłania intencji, które będą omodlone podczas tej pielgrzymki. Adres podany na plakacie w gablocie.
- W tym tygodniu wypada **I czwartek, I piątek i I sobota sierpnia**.
- W piątek przed południem odwiedziny chorych.
- W sobotę wypada liturgiczne **święto Przemienienia Pańskiego**. W tym dniu Msza Święta połączona ze ślubem o godzinie <u>16:00</u>.
- Zmiana tajemnic różańcowych w następną niedzielę o godzinie <u>8:30</u> i adoracja Najświętszego Sakramentu na koniec Mszy Świętych o godzinie <u>9:00</u> i <u>11:00</u>.
- W poniedziałek i wtorek Mszy Świętych nie będzie.
- W minionym tygodniu odszedł do wieczności nasz parafianin ś.p. Janusz Żurawek - lat 39. Wieczny odpoczynek racz zmarłemu dać, Panie.

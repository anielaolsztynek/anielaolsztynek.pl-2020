---
title: XX Niedziela zwykła
date: 2022-08-14
---

> **Łk 12, 49-53**
>
> **Motywujący konflikt**
>
> Być może konflikt wcale nie jest takim przekleństwem, jak nam się wydaje. Czasem konflikt, otwarty konflikt, bywa lepszy niż fałszywy pokój. O ile bowiem fałszywy pokój polega na omijaniu trudnych tematów, przemilczaniu tego, co ważne, udawaniu, że nic nas nie dzieli, dla zachowania świętego spokoju, a więc pewnego marazmu, o tyle konflikt może w niektórych sytuacjach być twórczy. Jeśli kłócimy się z tymi, których kochamy, to dlatego, że są sprawy, na których bardzo nam zależy, sprawy ważniejsze od świętego spokoju, ważniejsze niż psychiczny komfort. Konflikt bywa bardzo motywujący, pozwala sprecyzować swoje stanowisko i uniknąć zamiatania spraw pod dywan. Jeśli więc nawet nastąpi pewnego rodzaju rozłam, to także po to, by na jaw wyszła prawda o naszych sercach. Dopiero wobec tej prawdy nastąpić może nawrócenie, dopiero po ujawnieniu się prawdy gotowi będziemy przyjąć pokój, który jest darem Ducha Świętego.
>
> <span style="color: #666699;"> Panie Jezu Chryste, Ty wiesz, jak bardzo nie chciałbym poróżnić się z tymi, których kocham. Zdecydowanie bardziej jednak nie chciałbym rozłamu między Tobą a mną. Tobie powierzam pokój swojego serca. Ty żyjesz i królujesz na wieki wieków. Amen.
> &nbsp;

- Liturgiczna **uroczystość Wniebowzięcia Najświętszej Marii Panny - Matki Bożej Zielnej** - wypada w poniedziałek, czyli 15 sierpnia. Msze Święte w tym dniu jak w każdą niedzielę. Zachęcam do przyniesienia bukietów z kwiatów, ziół i zbóż. Ich poświęcenie odbędzie się w czasie Mszy Świętych.
- Także jutro (poniedziałek) w naszym Skansenie organizowane jest **Regionalne Święto Ziół**. Msza Święta w kościele w Skansenie, połączona z poświęceniem ziół, zbóż i kwiatów o godzinie <u>12:30</u>.
- W następną niedzielę o godzinie <u>11:00</u> będzie odprawiona Msza Święta w intencji pszczelarzy, z udziałem kilkunastu kół pszczelarzy, w ramach obchodów **IV Regionalnego Dnia Pszczelarza**.
- Od 19 sierpnia w polskich kinach można będzie zobaczyć zrealizowany z niezwykłym rozmachem film - **„Notre-Dame płonie"**. To wstrząsająca i prawdziwa historia walki o ocalenie jednego z najświętszych miejsc Europy oraz bezcennych relikwii chrześcijaństwa. To także opowieść o sile wiary, modlitwy oraz - co ma również symboliczne znaczenie w dzisiejszej zlaicyzowanej Europie - poświęcenia dla ratowania chrześcijańskich wartości. Reżyserem filmu jest Jean-Jacques Annaud, twórca między innymi pamiętnych "Imienia róży" czy też "Walki o ogień". Opis filmu: „W poniedziałek 15 kwietnia 2019 roku, na tydzień przed Wielkanocą, świat obiega dramatyczna wiadomość: paryska katedra Notre-Dame płonie! Nie tylko katolicy wstrzymują oddech obserwując setki strażaków stających do walki z żywiołem. Warunki są niezwykle trudne, ponieważ ogień rozprzestrzenia się na trudno dostępnym poddaszu, a stawka ogromnie wysoka, bo chodzi nie tylko o ocalenie jednej z najwspanialszych budowli sakralnych na Ziemi, ale także bezcennych relikwii. W skarbcu katedry przechowywana jest między innymi korona cierniowa Chrystusa. Czas ucieka, a sytuacja staje się coraz bardziej dramatyczna. Dach budowli lada chwila runie i pogrzebie ludzi i bezcenne skarby. Dowodzący akcją rozważają konieczność jej odwołania, gdy grupa ochotników zgłasza gotowość podjęcia ostatniej niesłychanie ryzykownej próby opanowania żywiołu. Odwaga, doświadczenie i specjalistyczny sprzęt mogą nie wystarczyć do zwycięstwa. Wokół katedry gromadzą się tysiące wiernych, by modlitwą wesprzeć bohaterów". Plakat na temat filmu w gablocie.

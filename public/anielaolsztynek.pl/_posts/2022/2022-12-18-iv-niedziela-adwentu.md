---
title: IV Niedziela Adwentu
date: 2022-12-18
---

> **Mt 1, 18-24**
>
> **Pośpiech tęsknotą za Bogiem**
>
> Poruszający jest fakt, że autorzy zestawienia czytań na kolejne dni roku jakby nie wytrzymują napięcia, jakby nie mogą doczekać do końca i postanawiają, że będziemy czytać o niektórych wydarzeniach odrobinkę za wcześnie, wyprzedzając je. Tak jest i tym razem. Mamy przecież dopiero 18. dzień grudnia, do Bożego Narodzenia jeszcze kilka dni Adwentu, a w liturgii już pospieszyliśmy się. Przeczytaliśmy Ewangelię o tym, jak było z narodzeniem Jezusa. Tak się dzieje wtedy, kiedy człowiek się bardzo ekscytuje; bardzo się spieszy i tęskni, kiedy bardzo pragnie. Wtedy nie może wytrzymać i spieszy się, udowadniając, jak bardzo kocha. Obyśmy i my spieszyli się na spotkanie z Bogiem.
>
> <span style="color: #666699;"> Panie Jezu Chryste, Ty nigdy nie przychodzisz za późno. Ty najbardziej z nas wszystkich spieszysz się, by przyjść do ludzkiego serca. Ty żyjesz i królujesz na wieki wieków. Amen.
> &nbsp;

- Już za tydzień, w najbliższą niedzielę, **Święta Bożego Narodzenia**. Naszym polskim zwyczajem poprzedzi je wieczerza wigilijna, którą będziemy przeżywali w sobotę wieczorem w naszych domach rodzinnych. Zachęcam gorąco, abyśmy przy tej wieczerzy zachowywali, pielęgnowali i przekazywali następnym pokoleniom nasze tradycje i zwyczaje (czytanie Pisma Świętego – opis narodzenia Jezusa, modlitwa, dzielenie się opłatkiem, śpiewanie kolęd). Te tradycje świadczą o bogactwie i tożsamości naszej kultury narodowej, o przywiązaniu do zwyczajów naszych ojców, o naszej wierze.
- **Msze Święte roratnie** w tym tygodniu w środę, czwartek i piątek o godzinie <u>17:00</u>, w sobotę o godzinie <u>8:00</u>.
- Zgodnie z zapowiedzią, **pasterka** będzie o godzinie <u>22:00</u>.
- Pół godziny przed pasterką wspólne czuwanie i kolędowanie przy żłóbku.
- W pierwszym dniu Świąt Bożego Narodzenia Msze Święte jak w każdą niedzielę. W drugim dniu Świąt Msze Święte o godzinie <u>9:00</u> i <u>11:00</u>. Nie będzie Mszy Świętej o godzinie 17:00.
- Są jeszcze do nabycia **świece wigilijne Caritas**.
- Dziękuję wszystkim, którzy włączyli się w akcję pomocy przedświątecznej najbardziej potrzebującym osobom z naszej parafii. W sumie przyniesiono 35 siatek, z których przygotowano 20 paczek, rozwiezionych w miniony piątek i sobotę. Dziękuję **Parafialnemu Zespołowi Caritas** za przygotowanie i dystrybucję tych paczek oraz za pracę w minionym roku na rzecz pomocy rodzinom najbardziej potrzebującym wsparcia.
- Jest do nabycia nowy numer **Gościa Niedzielnego**.



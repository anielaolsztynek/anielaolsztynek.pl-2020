---
title: Niedziela Trójcy Przenajświętszej
date: 2022-06-12
---

> **J 16, 12-15**
>
> **Wiara to proces**
>
> Jezus traktuje naszą wiarę jako proces, na który składa się wiele małych etapów rozłożonych w czasie. On wie, że nie wszystko jesteśmy w stanie przyjąć od razu, że nie wszystko jesteśmy w stanie od razu zrozumieć. Jest najlepszym pedagogiem, który małymi krokami, przez zagadnienia łatwiejsze, doprowadza swoich uczniów do tego, co największe. "Miałbym wam jeszcze dużo do powiedzenia, lecz teraz nie jesteście w stanie tego udźwignąć" - mówi Jezus do nas, swoich uczniów. A mówi to przecież u progu wydarzeń, które będą musiały zachwiać naszą wiarą, które przekroczą wszelkie nasze wyobrażenie - u progu swojej męczeńskiej śmierci. On wie, że musimy dojrzeć do zrozumienia krzyża, do zrozumienia tajemnicy cierpienia. Jesteśmy niemowlętami, które strawią tylko najprostszy pokarm, które muszą nauczyć się swoich pierwszych kroków. Jednocześnie jednak jesteśmy w szkole Jezusa Chrystusa, który przeprowadzi nas przez najtrudniejszą lekcję - lekcję Golgoty - aż do poznania świętego oblicza Boga Ojca w niebie.
>
> <span style="color: #666699;"> Panie Jezu Chryste, pragnę stać się pokorny, bo tylko wtedy udzielona zostanie mi ta niezwykła wiedza, która zanurzy mnie w miłości Boga Ojca, Boga Syna i Boga Ducha Świętego. Ty żyjesz i królujesz na wieki wieków. Amen.
> &nbsp;

- Uroczystość Najświętszego Ciała i Krwi Pana Jezusa – **Boże Ciało** – wypada w najbliższy czwartek, 16 czerwca. **Msza Święta jako jedyna w tym dniu będzie odprawiona w Skansenie w amfiteatrze o godzinie <u>10:00</u>**. Po Mszy Świętej, idąc w procesji eucharystycznej, udamy się do czterech ołtarzy. Bardzo proszę o wykonanie ołtarzy w tych samych miejscach, jak to było przed pandemią:
  - <u>I ołtarz</u> ulica Sportowa,
  - <u>II ołtarz</u> skrzyżowanie ulic Akacjowej i Kasztanowej,
  - <u>III ołtarz</u> skrzyżowanie ulic Akacjowej i Klonowej,
  - <u>IV ołtarz</u> skrzyżowaniu ulic Akacjowej i Świerkowej.
Brzózki będą dowiezione do wszystkich ołtarzy w środę po południu (za co z góry dziękuję Nadleśnictwu Olsztynek). Proszę o przyozdobienie kwiatami ołtarza w Skansenie. Proszę też o udział w procesji Panie z Kółek Różańcowych, strażaków i całą służbę liturgiczną. Dziewczynki pierwszokomunijne, a także wszystkie chętne dziewczynki, zapraszam do sypania kwiatków w czasie procesji eucharystycznej. Proszę mamy o pomoc w ustawieniu dzieci oraz o przygotowanie koszyków i kwiatów. Chłopców pierwszokomunijnych również zapraszam w albach do udziału w procesji – do niesienia poduszek z emblematami religijnymi. Procesja zakończy się w kościele, gdzie zaśpiewamy Te Deum i odmówimy Litanię do Najświętszego Serca Pana Jezusa.

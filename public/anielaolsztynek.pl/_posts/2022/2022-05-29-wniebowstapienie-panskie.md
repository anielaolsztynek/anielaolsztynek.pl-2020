---
title: Wniebowstąpienie Pańskie
date: 2022-05-29
---

> **Łk 24, 46-53**
>
> **Spotkanie na modlitwie**
>
> Ewangeliczna opowieść o wniebowstąpieniu kończy się niezwykłym stwierdzeniem: "Przebywali ciągle w świątyni i wielbili Boga". Widać wyraźnie, że dla apostołów odejście Jezusa Chrystusa do nieba nie tylko nie stanowiło zerwania z Nim kontaktu, lecz jeszcze pogłębiło go. Uznali, że jest on wciąż możliwy, jeśli oddadzą się modlitwie. Ten, do którego dotąd zwracali się bezpośrednio, patrząc Mu w oczy, słuchając Jego głosu, Ten sam był dla nich równie dostępny i bliski, gdy podejmowali modlitwę w świątyni. Możemy uczyć się od apostołów tej pewności, że kontakt z Bogiem jest teraz jeszcze głębszy, niż wtedy, gdy niewielka i wyjątkowa garstka ludzi mogła towarzyszyć Mu w Jego ziemskiej wędrówce. Wniebowstąpienie nie zmieniło nic w relacji między Bogiem a człowiekiem. Choć chcielibyśmy mieć Boga na wyciągnięcie ręki, to jednak wierzymy mocno, że w duchu możemy przenieść się z naszych ziemskich świątyń do niebiańskiego Jeruzalem, w którym na nas czeka. To stać się może tylko w Kościele, tylko przez posługę Kościoła, tylko w duchu Kościoła.
>
> <span style="color: #666699;"> Panie Jezu Chryste, wychodzę dziś poza miasto mojej codzienności, poza obszar moich codziennych spraw, by spojrzeć w niebo i na nowo nawiązać z Tobą głęboką relację. Ty żyjesz i królujesz na wieki wieków. Amen.
> &nbsp;

- We wtorek ostatnie w tym roku nabożeństwo majowe.
- W środę rozpoczyna się czerwiec - miesiąc poświęcony czci **Najświętszego Serca Pana Jezusa**. Codziennie po Mszy Świętej będziemy odmawiali Litanię do Najświętszego Serca Pana Jezusa, w niedziele o <u>8:45</u>.
- W środę wypada **Dzień Dziecka**. Z okazji tego dnia życzę wszystkim dzieciom pięknego dzieciństwa, wiele radości i uśmiechów, zdrowia, wytrwałości w nauce i Bożego błogosławieństwa.
- W tym tygodniu wypada **I czwartek, I piątek** i **I sobota** czerwca. W piątek przed południem odwiedziny chorych.
- W sobotę Msza Święta o godzinie <u>8:00</u>.
- W następną niedzielę wypada **uroczystość Zesłania Ducha Świętego**. Przed tą uroczystością codziennie odmawiamy Nowennę do Ducha Świętego połączoną z nabożeństwem majowym i czerwcowym.
- Następna niedziela to **pierwsza niedziela miesiąca**. O godzinie <u>8:30</u> zmiana tajemnic różańcowych i adoracja Najświętszego Sakramentu w czasie Mszy Świętych o godzinie <u>9:00</u> i <u>11:00</u>.
- Dziś po Mszy Świętej o godzinie <u>11:00</u> koncert instrumentalny w wykonaniu uczniów Szkoły Muzycznej w Olsztynku pod kierunkiem Agnieszki Szulc - wicedyrektor szkoły.
- Parafia Świętego Wawrzyńca w Gryźlinach i Wspólnota Emaus zapraszają w najbliższą sobotę, 4 czerwca na **czuwanie modlitewne w wigilię Zesłania Ducha Świętego**. Początek o godzinie <u>21:00</u>. Szczegóły na plakacie i stronie internetowej parafii Gryźliny.

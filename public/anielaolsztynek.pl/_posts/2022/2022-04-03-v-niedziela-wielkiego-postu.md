---
title: V Niedziela Wielkiego Postu
date: 2022-04-03
---

> **J 8, 1-11**
>
> **Jezus umie spojrzeć w serce**
>
> W dzisiejszej Ewangelii stoimy na granicy ciemności i światła. Oto kończy się noc i z nastaniem świtu do Jezusa zostaje przyprowadzona pewna kobieta, której życie utonęło w grzechu. Spotkanie nie przypomina spowiedzi: nie został spełniony żaden jej warunek. Nawet nie można mówić o dobrowolności, bo tę biedną kobietę przywleczono przed oblicze Jezusa wbrew jej woli. Tymczasem otrzymuje ona rozgrzeszenie; nawet bez wyznania win, bez uderzenia się w piersi. Dzieje się tak, bo Jezus umiał spojrzeć w jej serce; bo ta kobieta była dla Niego dowodem, że nikt nie jest szczęśliwy w grzechu. Postanowił ją uszczęśliwić, tak jak chce uszczęśliwić każdego z nas, gdy złamani przychodzimy do Niego prosić o miłosierdzie.
>
> <span style="color: #666699;"> Panie Jezu Chryste, dziękuję Ci, że każdego dnia jesteś gotów spotkać się ze mną i powiedzieć mi: "Idź, lecz odtąd już nie grzesz". Ty żyjesz i królujesz na wieki wieków. Amen.
> &nbsp;

- W minionym tygodniu przeżyliśmy parafialne **rekolekcje wielkopostne**. Wyrażam wdzięczność Bogu za owoce tych rekolekcji, przygotowujących nas do Świąt Wielkanocnych.
- Dziś rozpoczęły się **rekolekcje wielkopostne** w parafii Najświętszego Serca Pana Jezusa i będą trwały do wtorku włącznie.
- Serdecznie zapraszam na ostatnią w tym roku **Drogę Krzyżową** w piątek o godzinie <u>16:30</u>, w intencji rodzin z naszej parafii.
- Również w piątek po Mszy Świętej o godzinie <u>17:00</u> spotkanie z rodzicami dzieci przygotowujących się do I Komunii Świętej.
- Już za tydzień **Niedziela Palmowa** – Niedziela Męki Pańskiej. Podczas wszystkich Mszy Świętych będzie poświęcenie palm.
- Msza Święta o godzinie <u>11:00</u> w Niedzielę Palmową, podobnie jak dziś, będzie transmitowana przez facebooka i youtube'a. Będzie też transmitowana z naszego kościoła Droga Krzyżowa w najbliższy piątek o godzinie <u>16:30</u>, tak, jak i Triduum Paschalne oraz Msza Święta Wielkanocna.
- W Niedzielę Palmową po Mszy Świętej będą zbierane ofiary na zakup kwiatów do **Grobu Pańskiego**.
- We wtorek i czwartek Msza Święta o godzinie <u>8:00</u>.
- Jest do nabycia nowy numer "Gościa Niedzielnego".

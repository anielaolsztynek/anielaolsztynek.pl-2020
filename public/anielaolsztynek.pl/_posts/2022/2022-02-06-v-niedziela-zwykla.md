---
title: V Niedziela zwykła
date: 2022-02-06
---

> **Łk 5, 1-11**
>
> **Obfitość**
>
> W codzienności człowieka obfitość nie jest czymś zwyczajnym ani naturalnym. Obfitość to przymiot boski, znak królestwa Bożego, coś, co wymyka się naszemu rozumieniu. Życie ludzkie oparte jest raczej na ciągłym lęku przed stratą, czuwaniu, by niczego nie zabrakło, na staraniach, zapobiegliwym ciułaniu dóbr. Dlatego, gdy Piotr zobaczył obfitość ryb, ogarnęło go przerażenie i wpadł w panikę. Zaczął wyznawać, iż jest grzesznikiem, bo wypełnione sieci były dla niego znakiem mesjańskim. Jego zdumienie było tylko zapowiedzią wielkich dzieł, które dokonały się w jego życiu, gdy strumienie krwi Chrystusa obficie wypłynęły z Jego ran, by obmyć grzechy całej ludzkości. Ta właśnie obfitość zdumiewa aż do dzisiaj.
>
> <span style="color: #666699;"> Panie Jezu, otwórz moje oczy, bym dostrzegł Twoją hojność i wielbił Twoje imię. Ty żyjesz i królujesz na wieki wieków. Amen.
> &nbsp;

- Dziś I Niedziela miesiąca - **Niedziela Adoracji Najświętszego Sakramentu**.
- W piątek – 11 lutego, w liturgiczne wspomnienie Najświętszej Marii Panny z Lourdes, wypada **Światowy Dzień Chorego**, ustanowiony przez Świętego Jana Pawła II. W tym dniu będzie udzielany Sakrament Chorych w czasie Mszy Świętej o godzinie <u>17:00</u>. Do Sakramentu tego mogą przystąpić wszystkie osoby starsze i te, które noszą znamię poważnej i trwałej choroby oraz są w stanie łaski uświęcającej.
- W poniedziałek, wtorek, środę i czwartek Mszy Świętej nie będzie.
- Jest do nabycia nowy numer "Gościa Niedzielnego".

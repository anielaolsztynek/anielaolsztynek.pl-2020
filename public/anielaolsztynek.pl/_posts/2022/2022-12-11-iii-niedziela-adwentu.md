---
title: III Niedziela Adwentu
date: 2022-12-11
---

> **Mt 11, 2-11**
>
> **Jezus Chrystus jedyną nadzieją**
>
> Byłoby wielkim błędem oskarżać Jana Chrzciciela o zwątpienie w wierze. Czytając Ewangelię z perspektywy XXI wieku, w sytuacji, w której nie tylko zapewnione mamy bezpieczeństwo, ale także pewnego rodzaju dobrobyt, pytanie zadane przez Jana Chrzciciela nie brzmi tak dramatycznie, jak powinno. Jest bowiem w istocie niezwykle dramatyczne: „Czy to już?” „Czy Ty jesteś Tym, który ma przyjść, czy też mamy czekać na kogoś innego?” Dla Jana Chrzciciela, uwięzionego i ogołoconego, Jezus Chrystus jest ostatnią nadzieją. Jedyną nadzieją. Jeśli to nie On wypełni Boże obietnice, życie Jana Chrzciciela okaże się zmarnowane, będzie porażką. Odpowiedź ma głęboko mesjański charakter. I z pewnością wystarczy Janowi, który umie ją odczytać.
>
> <span style="color: #666699;"> Panie Jezu Chryste, podnieś mnie z mojej śmierci. Ogłoś mi Dobrą Nowinę. Ty żyjesz i królujesz na wieki wieków. Amen.
> &nbsp;

- Zbliżają się **Święta Bożego Narodzenia**. Zachęcam, abyśmy przeżyli je pojednani z Bogiem, aby w tym czasie znalazł miejsce w naszych sercach. Okazja do **Spowiedzi Świętej** każdego dnia przed Mszą Świętą.
- Dziś rozpoczęły się **rekolekcje w parafii Najświętszego Serca Pana Jezusa** i będą trwały do wtorku włącznie.
- Od soboty – 17 grudnia – rozpoczyna się druga część Adwentu. Dni tego okresu w liturgii są poświęcone bezpośredniemu przygotowaniu do Bożego Narodzenia. W tych dniach odmawiamy **nowennę do Dzieciątka Jezus**.
- W tym tygodniu **Msze Święte roratnie** w poniedziałek, wtorek, środę i czwartek o godzinie <u>17:00</u>. Dzieci i młodzież przed bierzmowaniem zapraszam w czwartek na godzinę <u>17:00</u>.
- Są jeszcze do nabycia **świece wigilijne Caritas**.
- Jeszcze do czwartku włącznie można przynosić napełnione siatki Caritas, które w tym tygodniu będą rozwiezione. Dziękuję wszystkim, którzy włączyli się w akcję pomocy przedswiątecznej najbardziej potrzebującym osobom z naszej parafii.
- Przy okazji dziękuję, w imieniu poszkodowanych na skutek pożaru w Wilkowie, za wsparcie i ofiary składane na ten cel. W sumie przekazałem 1800 złotych (do puszek zebrano 1640 zł). Na **Fundusz Pomocy Kościołowi na Wschodzie** (konkretnie na Ukrainę) przed tygodniem wpłynęło do puszek 640 złotych.
- Mając na uwadze doświadczenie z dwóch minionych lat, a także biorąc pod uwagę opinię osób, które uczęszczają do kościoła i chciałyby przyjść na pasterkę, informuję, że zdecydowanie przeważa godzina <u>22:00</u>. W związku z tym już dziś pragnę podać, że w tym roku **pasterka będzie o godzinie <u>22:00</u>**. W kościele Najświętszego Serca Pana Jezusa pasterka będzie o godzinie <u>23:00</u>.
- Jest do nabycia nowy numer **Gościa Niedzielnego**.
- Harcerze z 1 Olsztyneckiego Szczepu Drużyn Żywioły ZHP zapraszają dzieci i młodzież powyżej 10 roku życia z Olsztynka na **bożonarodzeniową grę terenową**, 17 grudnia (sobota), między <u>9:45</u> a <u>13:30</u>. Prosimy rodziców o zgłaszanie chętnych do udziału w grze dzieci, do 13 grudnia do godziny <u>20:00</u>, smsem do komendantki szczepu. Numer telefonu oraz wszelkie informacje są na ulotkach wyłożonych na półce z prasą.



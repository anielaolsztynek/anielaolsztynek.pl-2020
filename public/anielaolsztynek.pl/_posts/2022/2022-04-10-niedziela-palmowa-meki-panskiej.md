---
title: Niedziela Palmowa Męki Pańskiej
date: 2022-04-10
---

> **Łk 22, 14-23, 56**
>
> **Tylko nawrócony będę w stanie umacniać innych**
>
> Ewangelia, która ujawnia nam umęczone oblicze Jezusa Chrystusa, dziś rozbłysnęła szczególnie słowami wypowiedzianymi przez Zbawiciela do Szymona Piotra: "Modliłem się za Ciebie, abyś nie utracił swojej wiary. A Ty, kiedy się nawrócisz, umacniaj twoich braci". Jakie to piękne doświadczyć, że Jezus Chrystus jest pierwszym modlącym się o moją wiarę. To On jest jej gwarantem, to On pragnie, bym wierzył - bardziej nawet niż ja tego pragnę. Jezus Chrystus wie, że krzyż, który Go czeka, bardzo zgorszy serce Piotra, tak jak każdego z nas gorszy cierpienie, ból, doświadczenie krzyża naszego życia. On wie, jak trudno wytrwać nam pod krzyżem, jak bardzo pragniemy uciec. On wie, że tu waży się sprawa naszej wiary i dlatego do swojej modlitwy o moją i twoją wiarę dodaje jeszcze niezwykłe, pełne nadziei zdanie: "Kiedy się nawrócisz, umacniaj twoich braci". Jedyny warunek nawracania innych, umacniania ich w wierze, to moje osobiste nawrócenie.
>
> <span style="color: #666699;"> Panie Jezu Chryste, nie pozwól mi upaść ani odejść spod krzyża, nie pozwól mi zmarnować owoców Twojej męki ani zasnąć, nie pozwól mi odstąpić od Ciebie. Ty żyjesz i królujesz na wieki wieków. Amen.
> &nbsp;

- **Wydawanie żywności** dla rodzin objętych pomocą jutro w godzinach <u>18:00-19:00</u>.
- Dzisiejszą **Niedzielą Palmową** rozpoczynamy **Wielki Tydzień**. Centralne miejsce w tym tygodniu, jak również w ciągu całego roku liturgicznego, zajmuje **Triduum Paschalne**, trwające od Mszy Świętej wieczornej Wielkiego Czwartku do Niedzieli Zmartwychwstania. Triduum Paschalne jest pamiątką tajemnicy przejścia Pana Jezusa z tego świata do Ojca, przejścia ze śmierci do życia.
- Msza Święta w **Wielki Czwartek** jest Mszą Wieczerzy Pańskiej, upamiętniającą ustanowienie Eucharystii i Kapłaństwa. W tym dniu Komunia Święta będzie rozdawana pod dwiema postaciami - chleba i wina. Po Mszy Świętej Najświętszy Sakrament zostanie przeniesiony do ciemnicy, która symbolizuje uwięzienie Pana Jezusa. Wielki Czwartek to dzień kapłański, nasze kapłańskie święto. Zapraszam do wspólnej modlitwy, aby dziękować Bogu za dar kapłaństwa i jednocześnie proszę o modlitwę w intencji kapłanów. Jest to też dzień wszystkich ministrantów, którzy są powołani do służby przy ołtarzu. Serdecznie w tym dniu zapraszam wszystkich ministrantów, ich rodziców, najbliższych.
- W **Wielki Piątek** uczestniczymy w Liturgii Męki Pańskiej, słuchając opisu Męki Pana Jezusa i adorując krzyż. Po nabożeństwie Pan Jezus w Eucharystii zostanie przeniesiony do Grobu. Adorując Najświętszy Sakrament odmówimy Koronkę do Miłosierdzia Bożego. W Wielki Piątek obowiązuje post ścisły.
- W **Wielką Sobotę** przez cały dzień adorujemy Jezusa Eucharystycznego w Grobie od godziny <u>9:30</u> do liturgii wieczornej. W ciągu dnia **święcenie pokarmów** na stół wielkanocny o godzinie <u>10:00</u>, <u>11:00</u>, <u>12:00</u> i <u>13:00</u>. **Święcenie pokarmów w wioskach wg następującego porządku**:
  1. Wilkowo 1 - <u>10:00</u>.
  2. Tolejny - <u>10:15</u>.
  3. Wilkowo 2 - <u>10:30</u>.
  4. Sudwa Kolonia - <u>10:45</u>.
  5. Sudwa - <u>11:00</u>.
  6. DPS - <u>11:15</u>.
- W sobotę wieczorem będziemy uczestniczyli w Liturgii **Wigilii Paschalnej**, która jest **Mszą Niedzieli Zmartwychwstania**. Na tę liturgię przynosimy ze sobą świece chrzcielne, gromnice, paschaliki, lampiony. Na koniec tej liturgii pierwszej Mszy Świętej Wielkanocnej, będzie wystawienie Najświętszego Sakramentu i po krótkiej modlitwie odbędzie się procesja rezurekcyjna ku czci Chrystusa Zmartwychwstałego. Serdecznie zapraszam do czynnego udziału w tej procesji strażaków, Kółka Różańcowe, służbę liturgiczną i muzyczną, chętne dzieci do niesienia poduszek z emblematami religijnymi. Chorągwie, różaniec, baldachim i poduszki będą dostępne w kaplicy przy głównym wejściu.
- Liturgia **Wielkiego Czwartku** i **Wielkiego Piątku** o godzinie <u>18:00</u>.
- Liturgia **Wigilii Paschalnej** rozpocznie się o godzinie <u>20:00</u>.
- Zachęcam do chrześcijańskiego przeżycia dni Wielkiego Tygodnia, a w szczególności Triduum Paschalnego. Zachęcam też do indywidualnej adoracji Pana Jezusa w Najświętszym Sakramencie w te dni.
- Msze Święte w pierwszym dniu Świąt Wielkanocnych będą jak w każdą niedzielę: o godzinie <u>9:00</u>, <u>11:00</u> i <u>17:00</u>. W drugim dniu Świąt Msze Święte o godzinie <u>9:00</u> i <u>11:00</u>, nie będzie Mszy Świętej o godzinie <u>17:00</u>.
- Po Mszy Świętej przy wyjściu z kościoła będą zbierane ofiary na kwiaty do Grobu Pańskiego. Z góry składam serdeczne Bóg zapłać.
- **Okazja do Spowiedzi Świętej** – jeszcze dziś po Mszy Świętej, każdego dnia przed Mszą Świętą oraz po liturgii Triduum Paschalnego.
- Konkurs palm dziś po Mszy Świętej o godzinie <u>11:00</u>.
- Rozpoczęliśmy Wielki Tydzień. Niech w tym Tygodniu towarzyszy nam szczególne Boże błogosławieństwo, byśmy wiernie szli za naszym Panem i towarzyszyli Mu w Jego męce i chwale.

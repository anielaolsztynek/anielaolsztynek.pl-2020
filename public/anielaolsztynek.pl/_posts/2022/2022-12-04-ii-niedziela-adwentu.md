---
title: II Niedziela Adwentu
date: 2022-12-04
---

> **Mt 3, 1-12**
>
> **Bądźmy echem Boga**
>
> Jeżeli Jezus jest Słowem Boga, a Jan Chrzciciel jest głosem, który to Słowo przekazał, my możemy stać się echem, dzięki któremu ów głos słyszalny będzie przez wieki. Każdy z nas wezwany jest do tego, by wołać: „Przygotujcie drogę Pana! Wyprostujcie Jego ścieżki!” Trzeba jednak pamiętać o tym, że w pierwszym rzędzie to wołanie skierowane jest do każdego z nas, że to my - echo Boga - mamy się jako pierwsi nawrócić, jako pierwsi mamy wyprostować swoje ścieżki. „Wydajcie owoc godny nawrócenia” - naucza Jan Chrzciciel. Nie jesteśmy ani wyjątkowi, ani uprzywilejowani: „Nawet z tych kamieni Bóg może wzbudzić dzieci Abrahamowi”. Jeśli jednak my zamilkniemy, kamienie wołać będą. Jeżeli ludzie zaczną żyć jak kamienie, kto ogłosi dobrą nowinę o nadejściu Mesjasza?
>
> <span style="color: #666699;"> Panie Jezu Chryste, Ty wiesz, że głos Jana Chrzciciela dociera bardzo głęboko do mojego serca. Wzbudź we mnie pragnienie, bym jak on zapowiadał światu Twoje przyjście. Ty żyjesz żyjesz i królujesz na wieki wieków. Amen.
> &nbsp;

- **Rekolekcje adwentowe** w naszej parafii, które dziś się rozpoczęły, będą trwały do wtorku włącznie. W poniedziałek i wtorek Msza Święta z nauką rekolekcyjną o godzinie <u>10:00</u> i <u>17:30</u>. Młodzież, w tym młodzież z klas VI, VII i VIII zapraszam przynajmniej jeden raz w poniedziałek lub wtorek na godzinę <u>17:30</u>. Dzieci - poniedziałek, godzina <u>16:00</u>. **Spowiedź Święta** przed Mszą Świętą i w czasie Mszy Świętej.
- Zgodnie z zapowiedzią dziś po Mszach Świętych, przy wyjściu z kościoła, będą zbierane ofiary na **Fundusz Pomocy Kościołowi na Wschodzie**. Przy okazji ministranci będą rozdawali foldery Duchowej Adopcji Dziecka Poczętego (warto zapoznać się z tym, czym jest i na czym polega ta adopcja).
- W najbliższy czwartek - 8 grudnia - wypada uroczystość **Niepokalanego Poczęcia Najświętszej Marii Panny**. Matka Boża, objawiając się w swoje święto, 8 grudnia 1947 r., pielęgniarce Pierinie Gilli w Montichiari we Włoszech powiedziała: „Życzę sobie, aby każdego roku w dniu 8 grudnia, w południe obchodzono **Godzinę Łaski** dla całego świata. Dzięki modlitwie w tej godzinie ześlę wiele łask dla duszy i ciała. Będą masowe nawrócenia. Dusze zatwardziałe i zimne jak marmur poruszone będą łaską Bożą i znów staną się wierne i miłujące Boga. Pan, mój Boski Syn Jezus, okaże wielkie miłosierdzie, jeżeli dobrzy ludzie będą się modlić za bliźnich. Jest moim życzeniem, aby ta Godzina była rozpowszechniona. Wkrótce ludzie poznają wielkość tej Godziny Łaski. Jeśli ktoś nie może w tym czasie przyjść do kościoła, niech modli się w domu”. W tym dniu zatem kościół będzie otwarty między godz. <u>12:00</u> a <u>13:00</u>. Jeśli o godzinie <u>12:00</u> będzie ktoś obecny, to odmówimy wspólnie Anioł Pański, później modlitwa indywidualna, na przykład różańcem.
- W uroczystość **Niepokalanego Poczęcia Najświętszej Marii Panny** (w czwartek) zapraszam na Mszę Świętą o godzinie <u>17:00</u> dzieci pierwszokomunijne, które przynoszą ze sobą do poświęcenia medaliki z wizerunkiem Matki Boskiej Niepokalanie Poczętej. W tym dniu chętni mogą złożyć duchową adopcję.
- **Msza Święta roratnia o Najświętszej Marii Pannie** w tym tygodniu w piątek o godzinie <u>17:00</u>.
- Zachęcam do włączenia się w pomoc przedświąteczną osobom samotnym, starszym i chorym poprzez napełnienie siatki charytatywnej. Takie siatki można nabyć po Mszy Świętej. Te siatki wypełnione artykułami spożywczymi czy chemicznymi przynosimy z powrotem do zakrystii lub na plebanię do 15 grudnia.
- Można nabywać w zakrystii **świece wigilijne Caritas** po 10 złotych.
- Bardzo proszę, aby osoby, które w latach ubiegłych roznosiły opłatki, zgłosiły się po te opłatki po Mszy Świętej do zakrystii.

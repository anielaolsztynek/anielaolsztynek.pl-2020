---
title: XXVIII Niedziela zwykła
date: 2022-10-09
---

> **Łk 17, 11-19**
>
> **Pojednanie w Sercu Jezusa**
>
> Podział na Żydów i Samarytan był jednym z najostrzejszych i najbardziej brutalnych, jakie znała ziemia czasów Jezusa. Pomiędzy Żydami i Samarytanami istniał niewidzialny, lecz bardzo wyraźny mur, nietajona wrogość, obrzydzenie. Żyd i Samarytanin nie znosili swojej obecności. Gardzili sobą. Nie pili z tego samego kubka. Tymczasem Jezus wytrwale - w kolejnych przypowieściach i w odniesieniu do bardzo konkretnych osób - próbuje ów mur zburzyć. Zapewne nawet dla ewangelistów wspomnienie o fakcie, że jedynie Samarytanin powrócił, aby podziękować po oczyszczeniu, było zaskakujące, a może zawstydzające albo nawet irytujące. Odważnie notują jednak to wydarzenie, aby nie uronić nic z tej fundamentalnej misji Jezusa, jaką było pojednanie ludzkości w Jego Sercu.
>
> <span style="color: #666699;"> Panie Jezu Chryste, Ty uzdrawiasz z trądu nienawiści i pogardy, oczyść mnie z moich uprzedzeń wobec innych ludzi. Ty żyjesz i królujesz na wieki wieków. Amen.
> &nbsp;

- Przeżywamy dziś **Niedzielę Świętego Franciszka** pod hasłem „Mniej znaczy więcej", obchodzoną w Kościele od kilku lat z inicjatywy Światowego Ruchu Katolików na Rzecz Środowiska.
- W następną niedzielę - w **Dniu Papieskim** - po Mszach Świętych w ramach **Dzieła Nowego Tysiąclecia** będą zbierane ofiary na fundusz stypendialny dla uzdolnionej młodzieży z małych miejscowości i z rodzin najuboższych.
- W piątek wypada **święto Komisji Edukacji Narodowej** – Dzień Nauczyciela. Z okazji tego dnia wszystkim nauczycielom, katechetom i wychowawcom składam najlepsze życzenia: wytrwałości, cierpliwości, spokoju, ludzkiej satysfakcji i wdzięczności oraz błogosławieństwa Bożego w pracy zawodowej, a także w życiu rodzinnym i osobistym.
- Zachęcam i zapraszam do **wspólnej modlitwy różańcowej** przez cały październik, codziennie o godzinie <u>16:30</u>, w niedziele o godzinie <u>8:30</u>. Dzieci zapraszam w piątek, młodzież z klas VIII zapraszam w czwartek na godzinę <u>16:30</u>. Młodzież z klas VII zapraszam z indeksami w środę na godzinę <u>16:30</u>. Przypominam, że obowiązuje trzyletni cykl przygotowania do bierzmowania. Przypominam też, że w ramach przygotowania do I Komunii Świętej dzieci z drugich klas również zbierają obrazki z Mszy Świętych niedzielnych.
- W minionym tygodniu odeszło do wieczności dwoje naszych parafian: śp. Genowefa Wieczerzak, lat 93 i śp. Bogusław Chmieloch, lat 78. Wieczny odpoczynek racz zmarłym dać, Panie.
- Jest do nabycia specjalny numer „Gościa Niedzielnego”, poświęcony Bożemu Miłosierdziu (cena 12 złotych).



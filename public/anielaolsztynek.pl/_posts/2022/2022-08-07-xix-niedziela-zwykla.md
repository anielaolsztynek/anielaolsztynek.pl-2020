---
title: XIX Niedziela zwykła
date: 2022-08-07
---

> **Łk 12, 32-48**
>
> **„Nie bój się, mała trzódko"**
>
> Już w pierwszym zdaniu dzisiejszej Ewangelii otrzymujemy słowa, od których powinny stopnieć nasze serca: „Nie bój się, mała trzódko!" To rzeczywiście słowa pełne czułości, bardzo bezpośrednie i serdeczne. A po nich następuje wspaniała obietnica, która powinna głęboko nas uwalniać: „Spodobało się Waszemu Ojcu dać Wam królestwo". Mała trzódka - to opis naszej aktualnej sytuacji. Jesteśmy bezbronni i zagubieni, bardzo potrzebujemy pomocy, potrzebujemy pasterza. Obietnica królestwa to opis tego, co stanie się w przyszłości. Zagubione owce staną się właścicielami królestwa, właścicielami nieba, zasiadającymi na tronie wraz z wszechmogącym Bogiem. Taka rewolucja w naszym statusie dokonać się może tylko w woli Bożej. Sami nie jesteśmy w stanie przenieść się z poziomu okruchów zagubionych w kosmosie na poziom istot niebiańskich, królujących wraz z Bogiem. Dlatego to musi być dar. Oto czuły i serdeczny Bóg, wypowiadający piękne słowa: „Nie bój się, mała trzódko", będący jednocześnie wszechmocnym Panem kosmosu, gotowy jest podzielić się z nami swoim królestwem. To paradoks, który kontemplować można tylko na kolanach.
>
> <span style="color: #666699;"> Panie Jezu Chryste, chcę być dobrym sługą, który cierpliwie i wiernie czeka na Twoje przybycie. Niezależnie, czy przyjdziesz o drugiej, czy o trzeciej straży, chcę być gotowy na Twoje przyjście. Ty żyjesz i królujesz na wieki wieków. Amen.
> &nbsp;

- Dziś I niedziela miesiąca - **niedziela adoracji Najświętszego Sakramentu**.
- We wtorek wypada liturgiczne **święto Świętej Teresy Benedykty od Krzyża**, patronki Europy. W środę z kolei **święto Świętego Wawrzyńca**, diakona i męczennika, patrona parafii w Gryźlinach, natomiast w czwartek **święto Najświętszej Marii Panny Świętolipskiej**.
- 12 sierpnia (w najbliższy piątek) w Sanktuarium Matki Bożej w Gietrzwałdzie w ramach rozważań siedmiu boleści Matki Bożej Bolesnej odbędzie się rozważanie czwartej boleści Matki Bożej Bolesnej ofiarowane jako ekspiacja za grzechy zniewolenia przez alkohol, narkotyki i za grzechy innych zniewoleń, w intencji o uwolnienie od nich wszystkich. Plakat na ten temat w gablocie.
- Jutro w naszym kościele Mszy Świętej nie będzie.
- Ksiądz Jan Paszulewicz organizuje **pielgrzymkę autokarową do Krakowa i okolic** w dniach 07.09-11.09.2022 w cenie 1300 złotych. Szczegółowy program w gablocie na zewnątrz. Można zgłaszać się do mnie lub bezpośrednio do księdza Jana.

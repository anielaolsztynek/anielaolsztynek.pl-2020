---
title: Niedziela Chrztu Pańskiego
date: 2022-01-09
---

> **Łk 3, 15-16. 21-22**
>
> **Tajemnica chrztu Jezusa**
>
> W starożytnym Izraelu funkcjonowało powiedzenie, które zrozumiałe było jedynie dla osób z tamtego kręgu kulturowego. Otóż gdy młody mężczyzna poznawał kobietę, z którą chciał się ożenić, mówił swoim rodzicom, bliskim i znajomym, że "znalazł wreszcie sandały na swoje stopy". Wszyscy rozumieli, że znalazł kogoś, z kim mógłby pójść na koniec świata. Dziś w Ewangelii Jan Chrzciciel mówi o Jezusie: "Nie jestem godny rozwiązać Mu rzemyka u sandałów". Przedstawia więc Zbawiciela - używając obrazu sandałów - jako oblubieńca, pana młodego, gotowego poślubić ukochaną i pielgrzymować z nią po ścieżkach codzienności. Tą oblubienicą jest Kościół, jest ludzkość, jest wreszcie moja dusza. Tajemnica chrztu Jezusa ujawnia nam Jego solidarność z nami, grzesznikami i Jego wielką miłość, która każe pójść tam, gdzie idzie oblubienica.
>
> <span style="color: #666699;"> Panie Jezu, Ty patrzysz na mnie zakochanymi oczami oblubieńca. A ja chcę być Twoją ukochaną duszą. I choć nie jestem godny zawiązać rzemyka u Twoich sandałów, wierzę w Twoją miłosierną miłość, zanurzając się w tajemnicę mojego chrztu. Ty żyjesz i królujesz na wieki wieków. Amen.
> &nbsp;

- Dzisiejszą **Niedzielą Chrztu Pańskiego** kończy się okres Bożego Narodzenia, a zaczyna się okres zwykły. Naszym polskim zwyczajem będziemy jeszcze śpiewali kolędy do dnia uroczystości Matki Bożej Gromnicznej.
- **Msze Święte w tym tygodniu:** jutro Mszy Świętej nie będzie, w sobotę będę odprawiał Mszę Świętą u jubilatów w domu, więc w kościele Mszy Świętej też nie będzie. We wtorek, środę i czwartek o godzinie <u>8:00</u>, w piątek o godzinie <u>17:00</u>.
- W dzisiejszym "Gościu Niedzielnym" przeczytamy między innymi o tym, czy Jezus jako dziecko wiedział, że jest Bogiem i dlaczego po latach przyjął chrzest od Jana Chrzciciela.
- Pragnę serdecznie podziękować za wszystkie spotkania kolędowe, pod koniec tego tygodnia będę już odwiedzał rodziny na osiedlu bliżej kościoła.

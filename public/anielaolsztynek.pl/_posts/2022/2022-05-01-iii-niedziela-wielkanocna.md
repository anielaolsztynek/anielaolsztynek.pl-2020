---
title: III Niedziela Wielkanocna
date: 2022-05-01
---

> **J 21, 1-19**
>
> **Wzór działania Jezusa**
>
> Ewangelia, którą dziś odczytujemy, pozwala nam lepiej zrozumieć pewien wzór działania Jezusa, znany nam już z Jego wcześniejszych kontaktów z ludźmi, ale w spotkaniu z Piotrem najbardziej czytelny. Jezus działa następująco: objawia siebie, następnie karmi i proponuje relację miłości. Dynamika ewangelicznego tekstu pokazuje te kroki: po pierwsze, stanął na brzegu jeziora; po drugie, nakarmił w obfitości rybami; po trzecie, zapytał o miłość. Ten wzór działania pozwala nam uwierzyć, że rzeczywiście Jezus jako jedyny rozumie człowieka na wskroś, rozumie go doskonale, do końca, w całej głębi. Rzeczywiście, nie da sie zrozumieć człowieka bez Chrystusa, który nieustannie odpowiada na trzy największe pragnienia człowieka: głód Boga, głód fizyczny i głód miłości. Ostatnim aktem jest posłanie: "Pójdź za Mną!". Tak wypełnia się los człowieka.
>
> <span style="color: #666699;"> Panie Jezu Chryste, błagam, nakarm mnie swoją świętą obecnością, nakarm mnie pokarmem z Twojej ręki, nakarm mnie swoją miłością. Ty żyjesz i królujesz na wieki wieków. Amen.
> &nbsp;

- Dziś **I niedziela miesiąca**, niedziela adoracji Najświętszego Sakramentu.
- Liturgiczna **Uroczystość Najświętszej Marii Panny Królowej Polski** wypada w najbliższy wtorek, 3 maja. Msze Święte w tym dniu o godzinie <u>10:00</u> i <u>17:00</u>.
- W tym tygodniu wypada **I czwartek, I piątek i I sobota** maja. W piątek przed południem odwiedziny chorych.
- Uroczystość **I Komunii Świętej** w naszej parafii w następną niedzielę - 8 maja o godzinie <u>11:00</u>.
- **Spowiedź Święta** dla dzieci pierwszokomunijnych, dla ich rodziców i rodzin będzie w sobotę, 7 maja o godzinie <u>10:00</u>. Zapraszam też w tym dniu do spowiedzi dzieci, które przed rokiem przystąpiły do I Komunii Świętej. Chcemy spotkać się z nimi i modlić się wspólnie w I rocznicę tej uroczstości w dniu 11 maja - w środę, razem z dziećmi, które w tym roku przystąpią do I Komunii Świętej.
- **Próby dla dzieci** przed I Komunią Świętą w tym tygodniu w czwartek i piątek o godzinie <u>17:45</u>.
- Zachęcam serdecznie do udziału w **nabożeństwie majowym**, codziennie bezpośrednio po Mszy Świętej o godzinie <u>17:00</u>, w niedziele o godzinie <u>8:45</u>.
- W najbliższą sobotę - 7 maja - Wyższe Seminarium Duchowne "Hosianum" w Olsztynie zaprasza wszystkich wiernych na **Dzień Wdzięczności**. Rozpoczęcie Mszą Świętą o godzinie <u>10:00</u> w kościele seminaryjnym. Plakat na ten temat w gablocie.
- Również w sobotę rozpoczęcie **Nowenny do Świętego Andrzeja Boboli** o dar jedności i pokoju. Za wstawiennictwem tego świętego - patrona Polski, polecać będziemy Bogu sprawę pokoju w Ukrainie oraz pomyślności dla naszej Ojczyzny.
- Młodzież przygotowującą się w tym roku do **bierzmowania** zapraszam w środę na Mszę Świętą i nabożeństwo majowe. Po nabożeństwie spotkanie.

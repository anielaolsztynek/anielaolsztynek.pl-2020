---
title: XXVII Niedziela zwykła
date: 2022-10-02
---

> **Łk 17, 5-10**
>
> **Być sługą nieużytecznym**
>
> Współczesny człowiek bardzo nie lubi mówić o swoich powinnościach, zdecydowanie bardziej woli wyliczać swoje prawa. Współczesny człowiek nie lubi myśleć o sobie jak o poddanym, a o swojej pracy jak o służbie. Tymczasem Jezus zachęca nas dzisiaj, byśmy nie tylko nazwali sami siebie sługami, lecz jeszcze sługami nieużytecznymi. A swoje wysiłki określili powinnością, jakby odmawiając sobie jakichkolwiek zasług. Ewangelia jest zawsze wbrew człowiekowi i jego egoizmowi, wbrew naszemu odruchowi, aby się wywyższać, czynić ważnym, aby zaistnieć, zyskać wdzięczność i okazać się potrzebnym. To cios w nasze egocentryczne serca. Cios w cywilizację opartą na wyższości ludzi produktywnych. I więcej jeszcze: cios w przekonanie, że wolność jest najwyższą wartością. Gdy człowiek pokorny, nieważny, odważy się służyć, zaczyna realizować się owa trudna Ewangelia, a w świecie, który odbiera życie, nieużyteczni słudzy odkrywają, że mają życie w obfitości.
>
> <span style="color: #666699;"> Panie Jezu Chryste, nie chcę być Panem swojego losu, pragnę, abyś Ty nim był. W Twoje ręce powierzam samego siebie i historię swojego życia. Ty żyjesz i królujesz na wieki wieków. Amen.
> &nbsp;

- Dziś pierwsza niedziela miesiąca - **niedziela Adoracji Najświętszego Sakramentu**.
- Zachęcam do **wspólnej modlitwy różańcowej** codziennie o godzinie <u>16:30</u>, w niedziele o godzinie <u>8:30</u>, z wystawieniem Najświętszego Sakramentu (dziś pod koniec Mszy Świętej). Dzieci, w tym dzieci przygotowujące się do I Komunii Świętej obowiązkowo, zapraszam w piątek. Młodzież i kandydatów do bierzmowania z klas VIII zapraszam w czwartek na godzinę <u>16:30</u>.
- W tym tygodniu wypada **I czwartek i I piątek** października. I czwartek to dzień upamiętniający ustanowienie Eucharystii i Kapłaństwa. W tym dniu modlimy się o nowe powołania duchowne. I piątek to dzień poświęcony Najświętszemu Sercu Pana Jezusa. Przed południem odwiedziny chorych z Komunią Świętą. Po południu spowiedź pierwszopiątkowa przed różańcem - od godziny <u>16:00</u>. Zachęcam do spowiedzi wszystkich, którzy obchodzą I piątki miesiąca, w szczególności zachęcam dzieci z klas III, które w tym roku były u I Komunii Świętej.
- W piątek również wypada liturgiczne **wspomnienie Matki Bożej Różańcowej**. Jest to **Święto Patronalne Żywego Różańca - Kółek Różańcowych**. Zapraszam na wspólny różaniec i Mszę Świętą w intencji wszystkich członków Kółek Różańcowych.
- Dziś **poświęcenie różańców** dzieci pierwszokomunijnych.
- Młodzież klas VI w ramach zapisów i przygotowania do bierzmowania zapraszam w środę na godzinę <u>16:30</u>.
- Wspólnota Emaus w Gryźlinach zaprasza na **rekolekcje ewangelizacyjne** Odnowy w Duchu Świętym. Pierwsze spotkanie 6 października - w czwartek - o godzinie <u>18:00</u> w kościele Świętego Wawrzyńca.
- W minionym tygodniu odszedł do wieczności śp. Ksiądz Jan Paszulewicz, w 72 roku życia i 41 roku kapłaństwa. Wieczny odpoczynek racz zmarłemu dać, Panie.


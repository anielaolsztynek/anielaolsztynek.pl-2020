---
title: III Niedziela zwykła
date: 2022-01-23
---

> **Łk 1, 1-4; 4, 14-21**
>
> **Czytajmy i rozważajmy Słowo**
>
> Jezus Chrystus otwiera dziś zwój Pisma Świętego, by tu i teraz objawić nam prawdę o sobie i odpowiedzieć na każde nasze pytanie. Nie da się wyznawać Mesjasza bez dogłębnej znajomości Starego Testamentu ani nie da się kochać Zbawiciela bez umiłowania każdej litery Biblii. Poruszające jest świadectwo ewangelisty Łukasza, który zapisał: "zgodnie ze swoim zwyczajem wszedł do synagogi i wstał, aby czytać". Zwyczaj regularnego czytania i rozważania Słowa nie tylko wypełnia duszę słodyczą obecności Pana, ale także pozwala odkrywać kolejne tajemnice Jego miłości, a nawet wchodzić w zażyłą bliskość z Tym, który mówi do nas i nieustannie zsyła Ducha Świętego.
>
> <span style="color: #666699;"> Panie Jezu, Ty jesteś żywym, wcielonym Słowem Ojca. Naucz mnie wytrwale i regularnie rozważać Pismo Święte, bym mógł Cię poznać. Ty żyjesz i królujesz na wieki wieków. Amen.
> &nbsp;

- We wtorek - 25 stycznia - wypada liturgiczne **Święto Nawrócenia Świętego Pawła** i zakończenie **Tygodnia Modlitw o Jedność Chrześcijan**.
- W związku z tym, że w tym tygodniu zakończę odwiedziny rodzin, które wyraziły chęć spotkania w ramach tzw. kolędy, pragnę wyrazić szczerą i głęboką wdzięczność za dar tych spotkań, za każdy gest życzliwości i otwartości, za wszystkie ofiary. Odwiedziłem blisko 200 rodzin. Gdyby ktoś wyrażał jeszcze chęć takiego spotkania, można zgłaszać się w tym tygodniu.
- We wtorek i czwartek Msza Święta o godzinie <u>8:00</u>.

---
title: III Niedziela Wielkiego Postu
date: 2022-03-20
---

> **Łk 13, 1-9**
>
> **Bóg zemsty, czy miłosierny Ojciec?**
>
> Nie grzeszyć z lęku przed Bożą pomstą - jakże to częsty motyw. Czyż nie słuchaliśmy kazań o nierychliwym, lecz sprawiedliwym Bogu, który za nasze grzechy pomści się w swoim czasie? Tak, niczym nie różnimy się od tych mieszkańców Jerozolimy, przychodzących do Jezusa z pytaniem o sens morderstw Piłata i katastrofy budowlanej. Dlaczego zginęli ci właśnie, a nie inni, stojący tuż obok? Za jakie grzechy? Jezus cierpliwie i wytrwale, lecz przecież nie bez silnych emocji, tłumaczy, że nie tak działa Bóg. Gdyby tak było, czy ostałby się ktokolwiek z nas? Czy świat, z całym swoim okrucieństwem, grzechem, pierworodnym rozłamem nie powinien zapaść się w jednej chwili w niebyt? Tymczasem trwa, bo On, Przedwieczny, wciąż wierzy w nasze nawrócenie.
>
> <span style="color: #666699;"> Panie Jezu, tyle razy spadł na mnie gniew namiestników, zawaliły się nade mną wieże mojej pychy. Nie pozwól mi nigdy zwątpić w dobroć Boga. Ty żyjesz i królujesz na wieki wieków. Amen.
> &nbsp;

- W najbliższy piątek - 25 marca - wypada liturgiczna **Uroczystość Zwiastowania Pańskiego**.
- Zachęcam i zapraszam do udziału w nabożeństwie **Drogi Krzyżowej** w piątek o godzinie <u>16:30</u>.
- **Rekolekcje wielkopostne** w naszej parafii rozpoczną się za tydzień, w IV niedzielę Wielkiego Postu i będą trwały do wtorku włącznie. Rekolekcje wygłosi ksiądz Marek Jodkowski - dyrektor Wydziału Sztuki Kościelnej, archidiecezjalny konserwator zabytków, pracownik naukowy Wydziału Teologii UWM.
- W poniedziałek, wtorek i środę w naszym kościele Mszy Świętej nie będzie.
- W minionym tygodniu odszedł do wieczności nasz parafianin - śp. Eugeniusz Lentacz - lat 63. Wieczny odoczynek racz zmarłemu dać, Panie.

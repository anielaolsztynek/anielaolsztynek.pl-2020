---
title: XXIX Niedziela zwykła
date: 2022-10-16
---

> **Łk 18, 1-8**
>
> **Bądźmy wytrwali**
>
> Czytając dzisiejszą Ewangelię, zdumiewamy się postawą sędziego, który zniecierpliwiony i zniechęcony, czuje przymus, by czynić coś dobrego i sprawiedliwego. Wobec tej silnej postaci, gdzieś w cień umyka nam owa udręczona kobieta, samotna i nic nieznacząca, która jednak miała w sobie tak wielką siłę lub desperację, by wytrwale prosić i nie ustawać w swoich błaganiach. Jak bardzo musiała być udręczona, osłabiona, zniszczona, skoro ów zły sędzia był jej ostatnią i jedyną nadzieją. A jednak musiała być także człowiekiem wielkim i odważnym, mężnym i silnym, skoro z taką wytwałością gotowa była prosić o pomoc. Obyśmy mieli choć część tej mądrości, gdy zwracamy się do Boga.
>
> <span style="color: #666699;"> Panie Jezu Chryste, Twój Ojciec w niczym nie przypomina złego sędziego, ja jednak pragnę w swoich błaganiach stać się podobny do wytrwałej wdowy, która całe swoje życie składa w Jego ręce. Ty żyjesz i królujesz na wieki wieków. Amen.
> &nbsp;

- Dzisiaj, w **Dniu Papieskim**, obchodzonym w Polsce od 22 lat, po Mszach Świętych będą zbierane ofiary na fundusz stypendialny dla uzdolnionej młodzieży z małych miejscowości i z rodzin najuboższych.
- Z okazji obchodzonego **Dnia Papieskiego** dziś o godzinie <u>17:00</u> w kościele Chrystusa Odkupiciela Człowieka przy ulicy Wyszyńskiego w Olsztynie, odbędzie się koncert papieski w wykonaniu chóru dziecięco-młodzieżowego "Our music" z parafii Matki Bożej Fatimskiej w Olsztynie.
- We wtorek - 18 października - wypada liturgiczne święto **Świętego Łukasza** – apostoła, patrona służby zdrowia. Wszystkim pracownikom tej branży życzę Bożego błogosławieństwa i Bożego ducha w posługiwaniu ludziom chorym.
- W sobotę - 22 października - wypada liturgiczne wspomnienie **Świętego Jana Pawła II, papieża**.
- **Tydzień Misyjny** rozpoczyna się w następną niedzielę. Ofiary składane na tacę w następną niedzielę będą przeznaczone na misje.
- Zapraszam do **wspólnej modlitwy różańcowej** codziennie o godzinie <u>16:30</u>. Młodzież zapraszam w czwartek, dzieci zapraszam w piątek.
- Kartki na wypominki i na Mszę Świętą zbiorową za zmarłych są wyłożone na półce z prasą.
- W dniach 21-23 października 2022 roku w Sanktuarium Matki Bożej w Gietrzwałdzie jest organizowanne już **XXIII Triduum Różańcowe**, w intencji o rozwój modlitwy różańcowej, o rozwój Wspólnot Nieustającego Różańca Świętego, Kół Żywego Różańca, Męskich Wspólnot Różańcowych - aby Polska była otoczona różańcem. Plakat na ten temat w gablocie.
- Od 14 października w polskich kinach można obejrzeć film **Medjugorie**. To pierwszy kinowy film o fenomenie Mejugorie. Twórcy filmu w barwny sposób opisują historię wydarzeń, skrupulatnie analizują ewolucyjny stosunek Kościoła do nich, a także ukazują wzruszające świadectwa ludzi, dla których podróż do Medjugorie stała się punktem zwrotnym w życiu. Plakat w gablocie.
- Wydawanie żywności rodzinom objętym pomocą w piątek w godzinach <u>18:00-19:00</u>.

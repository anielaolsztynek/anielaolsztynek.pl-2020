---
title: III Niedziela Wielkanocna
date: 2025-05-04
---

> **<span style="color: #5D4587;">J 21, 1-19 </span>**
>
> **<span style="color: #5D4587;">„Jezus ponownie ukazał się uczniom nad Jeziorem Tyberiadzkim. Ukazał się zaś w następujący sposób. Przebywali tam wspólnie Szymon Piotr, Tomasz, zwany Bliźniakiem, Natanael z Kany Galilejskiej, synowie Zebedeusza i jeszcze dwóch innych Jego uczniów. Szymon Piotr powiedział do nich: »Idę coś złowić«. Rzekli mu: »I my popłyniemy z tobą«. Wyszli więc i wsiedli do łodzi, lecz tej nocy nic nie złowili. Gdy nastał poranek, Jezus stanął na brzegu jeziora, lecz uczniowie nie poznali, że to Jezus. Jezus zapytał ich: »Dzieci! Nie macie nic do jedzenia?«. Odpowiedzieli mu: »Nie«. On zaś polecił im: »Zarzućcie sieci po prawej stronie łodzi, a złowicie«. Zarzucili więc, ale nie mogli jej już wyciągnąć z powodu mnóstwa ryb. Wtedy uczeń, którego Jezus miłował, powiedział do Piotra: »To jest Pan«. Skoro tylko Szymon Piotr usłyszał, że to Pan, nałożył ubranie, bo był rozebrany, i rzucił się do jeziora. Pozostali uczniowie przypłynęli łodzią, ciągnąc sieć wypełnioną rybami, ponieważ nie byli daleko od lądu, tylko około dwustu łokci. Gdy wysiedli na brzeg, zobaczyli rozniecone ognisko, położoną na nim rybę oraz chleb. Jezus poprosił ich: »Przynieście kilka ryb, które teraz złowiliście«. Poszedł więc Szymon Piotr i wyciągnął na ląd sieć wypełnioną stu pięćdziesięciu trzema wielkimi rybami. A chociaż ryb było tak dużo, sieć się nie rozerwała. Jezus zaś im powiedział: »Chodźcie coś zjeść«. Żaden z uczniów nie odważył się zapytać Go: »Kim jesteś?«, ponieważ widzieli, że to jest Pan. A Jezus podszedł, wziął chleb i podał im; podobnie uczynił z rybą. To już po raz trzeci Pan objawił się uczniom po swoim zmartwychwstaniu. Gdy spożyli posiłek, Jezus zapytał Szymona Piotra: »Szymonie, synu Jana, czy miłujesz Mnie bardziej niż oni?«. Piotr odparł: »Tak, Panie! Ty wiesz, że Cię kocham«. Wtedy powiedział do niego: »Paś moje baranki«. Zapytał go powtórnie: »Szymonie, synu Jana, czy miłujesz Mnie?«. Odrzekł Mu: »Tak, Panie! Ty wiesz, że Cię kocham«. Powiedział mu: »Paś moje owce«. I zapytał go po raz trzeci: »Szymonie, synu Jana, czy kochasz Mnie?«. Wtedy Piotr się zasmucił, że już trzeci raz go zapytał: »Czy kochasz Mnie?«. I odpowiedział Mu: »Panie, Ty wiesz o wszystkim. Ty wiesz, że Cię kocham«. Jezus rzekł do niego: »Paś moje owce. Uroczyście zapewniam cię: Kiedy byłeś młodszy, przepasywałeś się i szedłeś, dokąd chciałeś. Kiedy jednak się zestarzejesz, wyciągniesz swoje ręce, a ktoś inny cię przepasze i poprowadzi, dokąd nie chcesz«. Powiedział to, aby wskazać, jaką śmiercią uwielbi Boga. Następnie rzekł do niego: »Pójdź za Mną!«.”</span>**
>
>
>
> **Powrót do miłości**
>
> W trudnych momentach życia pojawia się pragnienie powrotu do czasów i miejsc, w których czuliśmy się szczęśliwi. Stąd nostalgia za domem rodzinnym, wspominanie starych, dobrych czasów... Uczniowie w obliczu śmierci Jezusa w podobny sposób wracają do tego, co robili wcześniej. Nie rozumieją, jaka czeka ich przyszłość i co mają robić. Wówczas Jezus pokazuje im fiasko powrotu do starych, dobrych czasów. Oni zostali wezwani, aby iść za Jezusem. Dlatego powrót do poprzedniego życia nie jest już możliwy. Piotr, a wraz z nim wszyscy pozostali uczniowie otrzymują nowy fundament pod swoją egzystencję – relację miłości do Zbawiciela. Miłości, która nie gorszy się zdradą ani słabością, która nie liczy na ludzkie siły i deklaracje, miłości, na której Piotr będzie budował nie tylko swoją przyszłość, ale także przyszłość całego Kościoła.
>
> <span style="color: #666699;">Wobec pokus powrotu do przeszłości i lęku przed tym, co mnie czeka, spraw, abym jak Piotr znalazł odpowiedź na pytanie o to, czy Cię kocham. Daj mi doświadczyć, jak wielka jest Twoja miłość i jak trwałym fundamentem może się stać pod całe moje życie.
> &nbsp;

- Dziś **I niedziela miesiąca** – **niedziela adoracji Najświętszego Sakramentu**.
- W czwartek - 8 maja - wypada liturgiczna **Uroczystość Świętego Stanisława Biskupa i Męczennika**, głównego patrona Polski.
- Uroczystość **I Komunii Świętej** w naszej parafii w następną niedzielę – 11 maja o godzinie <u>11:00</u>.
- **Próby dla dzieci** przed I Komunią Świętą we wtorek i czwartek o godzinie <u>17:45</u>.
- **Spowiedź Święta** dla dzieci pierwszokomunijnych, dla ich rodziców i rodzin, w sobotę, 10 maja o godzinie <u>11:30</u>.
- Również w sobotę o godzinie <u>10:00</u> Msza Święta w intencji strażaków w ramach obchodów **Powiatowego Dnia Strażaka**.
- Zachęcam serdecznie do udziału w **nabożeństwie majowym**, codziennie bezpośrednio po Mszy Świętej o godzinie <u>17:00</u>, w niedziele o godzinie <u>8:45</u>.
- Ksiądz Arcybiskup Józef Górzyński Metropolita Warmiński zaprasza wiernych naszej Archidiecezji do udziału w **uroczystości beatyfikacyjnej 15 sióstr ze Zgromadzenia Sióstr Świętej Katarzyny Dziewicy i Męczennicy**, która odbędzie się w sobotę, 31 maja bieżącego roku o godzinie <u>11:00</u> w Braniewie. Udział wiernych z każdej parafii będzie wyrazem wspólnotowego przeżywania wyjątkowej, pierwszej w historii na terenie naszej Archidiecezji, uroczystości beatyfikacyjnej. Proszę o zgłaszanie osób chętnych, najlepiej dzisiaj.
- **Dzień Wdzięczności w Wyższym Seminarium Duchownym „Hosianum”** w najbliższą sobotę o godzinie <u>10:00</u>. Plakat w gablocie.
- **Intencje mszalne na najbliższy tydzień:**
  - poniedziałek: + Stanisława Bartosewicz;
  - wtorek: + Stanisława Bartosewicz;
  - środa: + Stanisława Bartosewicz;
  - czwartek: + Stanisława Bartosewicz;
  - piątek: + Stanisława Bartosewicz;
  - sobota: + Stanisława Bartosewicz;
  - niedziela (11.05): <u>9:00</u> + Stanisława Bartosewicz; <u>11:00</u> w intencji dzieci pierwszokomunijnych; <u>17:00</u> w intencji Weroniki z okazji imienin i rocznicy chrztu świętego.

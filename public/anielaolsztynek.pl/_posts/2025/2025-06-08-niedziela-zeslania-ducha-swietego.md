---
title: Niedziela Zesłania Ducha Świętego
date: 2025-06-08
---

> **<span style="color: #5D4587;">J 14, 15-16. 23b-26 </span>**
>
> **<span style="color: #5D4587;">„Jeśli Mnie miłujecie, będziecie zachowywali moje przykazania. A Ja będę prosił Ojca i da wam innego Wspomożyciela, aby pozostał z wami na zawsze. Każdy, kto Mnie miłuje, będzie zachowywał moją naukę, a Ojciec mój umiłuje go. Przyjdziemy do niego i będziemy u niego mieszkać. Ten, kto Mnie nie miłuje, nie przestrzega mojej nauki. Nauka, jednak, której słuchacie, nie jest moja, lecz Ojca, który Mnie posłał. Powiedziałem to, przebywając jeszcze wśród was. A Wspomożyciel – Duch Święty, którego Ojciec pośle w moim imieniu, pouczy was o wszystkim oraz przypomni wszystko, co wam powiedziałem.”</span>**
>
>
>
> **W miłości jest posłuszeństwo**
>
> Wydaje się, że przed człowiekiem pragnącym prawdziwie wierzyć jest wyłącznie jedna trudność: pokochać Jezusa. Kiedy moralności gubią się w interpretacjach Bożych nakazów, kiedy systemy polityczne ogłaszają tak wielką ilość przepisów regulujących życie społeczno-ekonomiczne, że nikt nie jest w stanie ich przeczytać, Jezus proponuje prosty fundament – miłość: „Kochajcie Mnie, a przykazania nie będą dla was żadną trudnością". Miłość nie jest dowolnością zachcianek i idei. W niej jest najgłębsze posłuszeństwo Bogu, który poucza i przypomina w stosownym czasie swoją naukę.
>
> <span style="color: #666699;">Chroń mnie, Panie, przed nazywaniem wolnością mojej samowoli, mego egoizmu – samodzielnością, a mojej pychy – solidną wiedzą o świecie. Chroń mnie, ucząc miłości do Ciebie.
> &nbsp;


---
title: I Niedziela Wielkiego Postu
date: 2025-03-09
---

> **<span style="color: #5D4587;">Łk 4, 1-13 </span>**
>
> **<span style="color: #5D4587;">„Jezus, pełen Ducha Świętego, powrócił znad Jordanu i Duch prowadził Go po pustyni przez czterdzieści dni. Był tam kuszony przez diabła. W tych dniach nic nie jadł i po ich upływie był głodny. Wtedy powiedział do Niego diabeł: »Jeśli jesteś Synem Bożym, rozkaż temu kamieniowi, aby stał się chlebem«. Jezus mu odpowiedział: »Napisano: Nie samym chlebem żyje człowiek«. Następnie wyprowadził Go wysoko i w jednej chwili pokazał Mu wszystkie królestwa świata. Powiedział do Niego diabeł: »Dam Ci tę całą władzę i jej przepych, ponieważ mnie ona została powierzona i mogę ją dać, komu chcę. Jeśli więc oddasz mi hołd, wszystko będzie Twoje«. Na to Jezus mu odpowiedział: »Napisano: Panu Bogu twemu będziesz oddawał hołd i tylko Jego będziesz czcił. Wtedy zaprowadził Go do Jeruzalem i postawił na szczycie świątyni. Powiedział do Niego: »Jeśli jesteś Synem Bożym, rzuć się w dół. Przecież napisano: Swoim aniołom wyda polecenie o Tobie, żeby Cię strzegli, oraz: na rękach będą Cię nosić, abyś nie uraził o kamień swej nogi«. Jezus mu odparł: »Powiedziano: Nie będziesz wystawiał na próbę Pana, twego Boga«. Gdy diabeł skończył Go kusić, odstąpił od Niego aż do czasu.”</span>**
>
>
>
> **Wzór walki**
>
> Atak złego ducha następuje zazwyczaj wtedy, gdy jesteśmy u kresu sił. Wówczas pojawiają się wątpliwości, czy aby na pewno Bóg nas kocha. Skoro jesteśmy Jego dziećmi, dlaczego tyle trudności pojawia się w naszym życiu? Dlaczego cierpimy? W ataku szatana nawet słowo Boże jest użyte, aby przekonywać, że Bóg powinien sprawić to, czego pragniemy, a jeśli tego nie czyni, to widocznie wcale Mu na nas nie zależy. Diabeł przypuszcza też frontalny atak: Kto jest szczęśliwy i ma wszystko, czego zapragnie? Bogaty. A więc walcz o dobrobyt! Te pokusy nie dotyczyły wyłącznie Jezusa. Zły podobnie atakuje każdego z nas.
>
> <span style="color: #666699;">Jezu zwycięski w walce z kusicielem, naucz mnie używać oręża słowa Bożego do obrony przed złem, naucz mnie całkowitego zaufania Ojcu!
> &nbsp;

- **Pierwsza Niedziela Wielkiego Postu** jest jak gdyby drugim początkiem tego okresu dla tych zwłaszcza, którzy nie wzięli udziału w liturgii Środy Popielcowej. Cały Kościół rozpoczyna czterdziestodniową pokutę, której dobre przeżycie doprowadzi nas do prawdziwego spotkania ze Zmartwychwstałym Panem.
- Włączmy się w głębokie przeżycie tego czasu przez modlitwę osobistą i wspólnotową. Tej drugiej będzie sprzyjał udział w nabożeństwach wielkopostnych. **Droga Krzyżowa** w każdy piątek Wielkiego Postu o godzinie <u>16:30</u>. Zachęcam serdecznie do wspólnego udziału w tym nabożeństwie. Obowiązkowo dzieci przed I Komunią Świętą i młodzież przed bierzmowaniem. **Gorzkie Żale** w niedziele Wielkiego Postu o godzinie <u>08:45</u>.
- Pamiętajmy też o osobistych postanowieniach czy umartwieniach na Wielki Post, które mają nas umocnić w wierze, zbliżyć do Boga i uwrażliwić na drugiego człowieka. Jest wystawiona skarbona, do której można składać **jałmużnę wielkopostną** z myślą o biednych.
- Dziś poświęcenie krzyżyków dla dzieci pierwszokomunijnych, w czasie Mszy Świętej o godzinie <u>11:00</u>.
- Następna, II Niedziela Wielkiego Postu, to **Dzień Modlitwy i Solidarności z Misjonarzami**. Po Mszach Świętych będą zbierane ofiary na Misyjne Dzieło Pomocy **"Ad Gentes"**.
- Na półce z prasą są wyłożone **Małe Modlitewniki Wielkopostne**, które można wziąć. To modlitewnik mający dopomóc w codziennych rozmowach z Bogiem i pracy nad sobą. Są tam też obrazki z wizerunkiem Matki Boskiej Częstochowskiej, na odwrocie których znajduje się Akt Oddania Matce Bożej, Błogosławionego Kardynała Stefana Wyszyńskiego.
- W naszej parafii zawiązał się Apostolat **„Złota Róża”** (jest to inicjatywa oddolna). Apostolat ten zrodził się w Medjugorie. Jest odpowiedzią na orędzie Królowej Pokoju z 2 stycznia 2007 roku, kiedy to Maryja w czasie comiesięcznego spotkania z Mirjaną poprosiła o modlitwę i post za kapłanów. O modlitwę za kapłanów często prosił i apelował Święty Jan Paweł II, przytaczając słowa Jezusa Chrystusa: „Żniwo wprawdzie wielkie, ale robotników mało”. Głównymi patronami Apostolatu są: Maryja, Święty Jan Paweł II i Święta Siostra Faustyna. Podstawową wspólnotę „Złota Róża” stanowi grupa 21 osób na czele z animatorką. Taka właśnie grupa zawiązała się w naszej parafii, na czele z animatorką Grażyną. Początek modlitwy wspólnotowej grupy - naszej „Złotej Róży” - rozpocznie się w najbliższy wtorek, 11 marca o godzinie <u>16:00</u>. O tej godzinie będzie wystawienie i adoracja Najświętszego Sakramentu, prowadzona przez wspólnotę. O godzinie <u>17:00</u> Msza Święta w intencji tego Apostolatu.
- Jutro Mszy Świętej nie będzie.
- **Intencje mszalne na bieżący tydzień:**
  - poniedziałek: ;
  - wtorek: w intencji Apostolatu „Złota Róża”;
  - środa: + Janina Szulc;
  - czwartek: + Marian Kuchmacz (2 rocznica śmierci);
  - piątek: + Monika, Józef, Edward Subotowicz;
  - sobota: + Irena i Benedykt Flegel, Anna i Tadeusz Dubiel;
  - niedziela (16.03.2025): <u>9:00</u> + Renata Staniszewska; <u>11:00</u> + Andrzej Sobczyński, Józefa Socha, Jan i Stanisław Stokowscy; <u>17:00</u> + Janina i Władysław.





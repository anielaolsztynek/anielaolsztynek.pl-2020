---
title: II Niedziela Wielkiego Postu
date: 2025-03-16
---

> **<span style="color: #5D4587;">Łk 9, 28b-36 </span>**
>
> **<span style="color: #5D4587;">„Jezus wziął ze sobą Piotra, Jakuba i Jana i wyszedł na górę, aby się modlić. Podczas modlitwy zmienił się wygląd Jego twarzy, a Jego ubranie stało się lśniąco białe. Rozmawiało z Nim dwóch mężczyzn. Byli to Mojżesz i Eliasz. Ukazali się w chwale i mówili o Jego odejściu, które miało się wypełnić w Jeruzalem. Tymczasem Piotra i jego towarzyszy zmógł sen. Gdy się obudzili, zobaczyli Jego chwałę i obydwu mężczyzn stojących przy Nim. Gdy tamci odchodzili od Niego, Piotr, nie wiedząc, co mówi, odezwał się do Jezusa: »Mistrzu, dobrze, że tu jesteśmy. Postawimy trzy namioty: jeden dla Ciebie, drugi dla Mojżesza, a trzeci dla Eliasza«. Gdy jeszcze to mówił, pojawił się obłok i osłonił ich. Kiedy wchodzili w obłok, ogarnął ich lęk. A z obłoku rozległ się głos: »On jest moim Synem wybranym, Jego słuchajcie«. Po tym, jak odezwał się ten głos, Jezus został sam. Oni zaś zachowali milczenie i w tamtych dniach nikomu nic nie mówili o tym, co widzieli.”</span>**
>
>
>
> **Krzyż, który przemienia**
>
> Często myślimy, że oglądanie jakiegoś nadprzyrodzonego zjawiska, cudu, pomoże nam wierzyć w Boga i wzmocni nasze religijne zaangażowanie. Także przemienienie Jezusa interpretujemy wyłącznie w tym kluczu. A Jezus przemienia się wobec uczniów, aby im unaocznić prawdę krzyża, który od momentu Jego śmierci i zmartwychwstania nabierze całkowicie nowego i nieznanego wcześniej sensu. Przemienienie Jezusa miało miejsce po pierwszej zapowiedzi męki i śmierci, która tak bardzo zbulwersowała uczniów. Jezus zabrał ich na górę, aby ujrzeli chwałę Tego, który tak bardzo kocha, że dobrowolnie oddaje swoje życie za ludzkość.
>
> <span style="color: #666699;">Jezu, naucz mnie dostrzegać to, czego oczy nie widzą, i rozumieć to, czego rozum nie pojmuje, abym w końcu dostrzegł chwałę Twego krzyża i chwalebny sens mojego krzyża!
> &nbsp;

- W dzisiejszą - **II niedzielę Wielkiego Postu** - tradycyjnie po Mszy Świętej będą zbierane dobrowolne ofiary na potrzeby misji, które za pośrednictwem Dzieła Pomocy Misjom **„Ad Gentes”** zostaną przeznaczone na realizację projektów ewangelizacyjnych i humanitarnych.
- W środę - 19 marca - obchodzimy liturgiczną **Uroczystość ku czci Świętego Józefa**, Oblubieńca Najświętszej Marii Panny.
- Zachęcam serdecznie i zapraszam do udziału w nabożeństwach wielkopostnych. To wyraz naszej wiary i zaangażowania w duchowe przeżycie Wielkiego Postu oraz zrozumienia dla tajemnicy Odkupienia, które dokonało się przez mękę i śmierć Chrystusa. (**Droga Krzyżowa** w każdy piątek Wielkiego Postu o godzinie <u>16:30</u>, **Gorzkie Żale** w niedziele Wielkiego Postu o godzinie <u>08:45</u>).
- **Rekolekcje wielkopostne** w naszej parafii za dwa tygodnie.
- Ksiądz Arcybiskup Józef Górzyński Metropolita Warmiński zaprasza wiernych naszej Archidiecezji do udziału w **uroczystości beatyfikacyjnej Siostry Marii Krzysztofy Klomfass i jej 14 towarzyszek ze Zgromadzenia Sióstr Świętej Katarzyny Dziewicy i Męczennicy**, która odbędzie się w sobotę, 31 maja bieżącego roku o godzinie <u>11:00</u> w Braniewie. Mszy Świętej beatyfikacyjnej będzie przewodniczył delegat Papieża Franciszka, Kardynał Marcello Semeraro - Prefekt Dykasterii Spraw Kanonizacyjnych. Udział wiernych z każdej parafii będzie wyrazem wspólnotowego przeżywania wyjątkowej, pierwszej w historii na terenie naszej Archidiecezji, uroczystości beatyfikacyjnej. Można już się zgłaszać - chodzi o zorientowanie się, ile osób jest zainteresowanych i jaki środek transportu zamówić.
- Jutro Msza Święta o godzinie <u>8:00</u>.
- **Wydawanie żywności** dla rodzin objętych pomocą w najbliższy wtorek w godzinach <u>17:30</u> - <u>18:30</u>.
- **Próba chóru** przed Triduum Paschalnym w następną niedzielę o godzinie <u>18:00</u>.
- **Intencje mszalne na bieżący tydzień:**
  - poniedziałek: o Bożą opiekę oraz zdrowie duszy i ciała dla Julity, Zachariasza i Rafała;
  - wtorek: o zdrowie i błogosławieństwo Boże dla Krystyny (z okazji imienin);
  - środa: + Eugeniusz Lentacz (3 rocznica śmierci);
  - czwartek: + Ryszard, Genowefa, Jarosław;
  - piątek: + Krystyna Jurkowska;
  - sobota: + Teresa i Marian Krawczyk;
  - niedziela (23.03.2025): <u>9:00</u> + Stanisław Słodownik (5 rocznica śmierci); <u>11:00</u> o zdrowie i błogosławieństwo Boże dla Sylwestra w dniu 90 rocznicy urodzin; <u>17:00</u> + Alina Mrozowska.





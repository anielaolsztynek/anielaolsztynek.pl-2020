---
title: V Niedziela zwykła
date: 2025-02-09
---

> **<span style="color: #5D4587;">Łk 5, 1-11 </span>**
>
> **<span style="color: #5D4587;">„Pewnego razu Jezus stał nad jeziorem Genezaret, a tłum cisnął się wokół Niego, aby słuchać słowa Bożego. Zobaczył dwie łodzie, stojące przy brzegu. Rybacy wyszli z nich i płukali sieci. Wtedy wszedł do jednej z łodzi, która należała do Szymona. Poprosił go, aby nieco odpłynął od brzegu. Potem usiadł i z łodzi nauczał tłumy. Gdy skończył, zwrócił się do Szymona: »Wypłyń na głębię. Zarzućcie wasze sieci na połów«. A Szymon odpowiedział: »Mistrzu, trudziliśmy się przez całą noc i nic nie złowiliśmy. Lecz na Twoje słowo zarzucę sieci«. Gdy to zrobili, złowili tak wiele ryb, że rwały się im sieci. Wtedy dali znak wspólnikom w drugiej łodzi, aby przybyli im na pomoc. Podpłynęli więc i napełnili obie łodzie tak, że się prawie zanurzały. Widząc to, Szymon Piotr rzucił się Jezusowi do kolan i powiedział: »Odejdź ode mnie, Panie, bo jestem grzesznym człowiekiem«. Zdumienie bowiem ogarnęło jego i wszystkich, którzy z nim byli, z powodu dokonanego połowu ryb; podobnie też Jakuba i Jana, synów Zebedeusza, którzy byli wspólnikami Szymona. A Jezus powiedział do Szymona: »Nie bój się, odtąd będziesz łowił ludzi«. Potem wyciągnęli łodzie na ląd, zostawili wszystko i poszli za Nim.”</span>**
>
>
>
> **Lęk przed powołaniem**
>
> W obliczu radykalizmu Ewangelii wielokrotnie można usłyszeć opinię, że lepiej być „zwyczajnym" chrześcijaninem. Piotr podobnie, nie czuł się predysponowany do czegoś wielkiego, on wręcz bał się Nauczyciela, mającego tak wielką władzę nad rzeczywistością. Lęk Piotra jest także znakiem rzeczywistego powołania. Każdy z proroków w momencie swego powołania słyszy to samo: „Nie bój się!". Blisko sto trzydzieści razy w całej Biblii Bóg mówi do człowieka: „Nie bój się!". Powołując każdego z nas, Bóg pragnie obudzić w nas zaufanie, że On wie, czego nam potrzeba i jak nas prowadzić najlepszą z możliwych dróg.
>
> <span style="color: #666699;">Panie, wobec moich obaw i lęków nie zostawiaj mnie samego, ale daj mi poczucie Twojej obecności, wskaż drogę, którą przygotowałeś dla mnie, i ześlij zaufanie w Twoje prowadzenie.
> &nbsp;

- We wtorek – 11 lutego, w liturgiczne wspomnienie Najświętszej Marii Panny z Lourdes, wypada **Światowy Dzień Chorych**, ustanowiony przez Świętego Jana Pawła II. W tym dniu będzie udzielony Sakrament Chorych w czasie Mszy Świętej o godzinie <u>17:00</u>. Do Sakramentu tego mogą przystąpić wszystkie osoby starsze, osoby, które noszą znamię poważnej i trwałej choroby oraz są w stanie łaski uświęcającej.
- Wszystkim dzieciom, młodzieży i nauczycielom rozpoczynającym II semestr nauki życzę Bożego błogosławieństwa oraz zapału i wytrwałości w nauce i nauczaniu.
- W związku z zakończeniem kolędy, która była czasem bardzo miłych i serdecznych spotkań w Waszych domach rodzinnych, pragnę wyrazić szczerą i głęboką wdzięczność wobec wszystkich parafian, których odwiedziłem. Dziękuję za wszelkie dobro i życzliwość, które są owocem tych spotkań, za gościnną i rodzinną atmosferę. Dziękuję za wszystko, co zbliża i buduje dobre relacje. Bóg zapłać za wszystkie ofiary. Pragnę bardzo serdecznie przywitać wszystkie nowe rodziny przybyłe do parafii.
- W związku z moim wyjazdem na pielgrzymkę do Meksyku w dniach 13.02-24.02 zastępstwo obejmie Ksiądz Anton Pantus z Ukrainy, wikariusz parafii w Żytomierzu i jednocześnie student KUL (zastępował mnie w lipcu 2023 roku). Prosi on też o wsparcie Kościoła na Ukrainie, w następną niedzielę będzie zbierał ofiary po Mszy Świętej.
- W minionym tygodniu odszła do wieczności śp. Wioleta Duch - lat 42. Wieczny odpoczynek racz zmarłej dać, Panie.
- **Intencje mszalne na bieżący tydzień:**
  - poniedziałek: + Ewa Malinowska (9 rocznica śmierci);
  - wtorek: ++ z rodz. Czyczyn, Gosk, Pobudkowskich, Korab, Roman, Szczepańskich, Baranowskich;
  - środa: + Janina Szulc;
  - czwartek: + Józef Roman (30 dzień po pogrzebie);
  - piątek: + Kazimierz Przestrzelski (2 rocznica śmierci);
  - sobota: + Janina Palko;
  - niedziela (16.02.25): <u>9:00</u> + Renata Staniszewska; <u>11:00</u> + Aleksandra Bukowska (8 rocznica śmierci); <u>17:00</u> + Roman Kaźmierczak (1 rocznica śmierci).

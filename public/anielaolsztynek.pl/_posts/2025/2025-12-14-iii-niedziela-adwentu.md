---
title: III Niedziela Adwentu
date: 2025-12-14
---

> **<span style="color: #5D4587;">Mt 11, 2-11 </span>**
>
> **<span style="color: #5D4587;">„Kiedy Jan usłyszał w więzieniu o czynach Chrystusa, wysłał do Niego swoich uczniów z zapytaniem: »Czy Ty jesteś Tym, który ma przyjść, czy też mamy czekać na kogoś innego?«. A Jezus im odpowiedział: »Idźcie i opowiedzcie Janowi o tym, co słyszycie i co widzicie. Niewidomi odzyskują wzrok, kulawi chodzą, trędowaci stają się czyści, głusi słyszą. Umarli zmartwychwstają, a ubogim jest głoszona dobra nowina. Szczęśliwy jest ten, kto we Mnie nie wątpi«. Gdy oni odeszli, Jezus zaczął mówić do tłumów o Janie: »Po co wyszliście na pustynię? Przyglądać się trzcinie, którą wiatr kołysze? Po co więc wyszliście? Zobaczyć człowieka wytwornie ubranego? Ci, którzy wytwornie się ubierają, mieszkają w królewskich pałacach. Po co więc wyszliście? Zobaczyć proroka? Właśnie tak! Nawet kogoś większego od proroka. On jest tym, o którym napisano: Oto Ja wysyłam mojego posłańca przed Tobą, aby przygotował Twoją drogę przed Tobą. Zapewniam was: Nie ma większego człowieka od Jana Chrzciciela, a jednak najmniejszy w królestwie niebieskim jest od niego większy«.”</span>**
>
>
>
> **Świadectwo faktów**
>
> Jan, podobnie jak wielu proroków przed nim, kończy swoje życie w więzieniu, prześladowany za bezkompromisowe głoszenie prawdy. Jednak nawet tam nie przestaje myśleć o powierzonej sobie misji przygotowania drogi Mesjaszowi. Odpowiedź, którą otrzymuje, to odpowiedź faktów, wydarzeń dziejących się dzięki Jezusowi. To w ten sposób Jezus chce być rozpoznany. On nie pojawia się znikąd, ale jest centralnym wydarzeniem historii zbawienia. Bóg przygotowywał lud, aby mógł przyjąć dar Jego obecności, i w swoim Synu wypełnia tę obietnicę. A Jezus pragnie, aby dzięki faktom Jan mógł wyznać, że Bóg jest wierny danemu słowu.
>
> <span style="color: #666699;">Panie Jezu, tak często wątpię, że Ty jesteś przy mnie, że pochylasz się nad moimi cierpieniami i problemami. Proszę, daj mi zaufanie dziełom Twej miłości, których świat jest pełen.
> &nbsp;

- Zbliżają się **Święta Bożego Narodzenia**. Zachęcam, abyśmy przeżyli je pojednani z Bogiem, aby w tym czasie znalazł miejsce w naszych sercach. Okazja do **Spowiedzi Świętej** każdego dnia przed Mszą Świętą.
- Od środy – 17 grudnia – rozpoczyna się druga część Adwentu. Dni tego okresu w liturgii są poświęcone bezpośredniemu przygotowaniu do Bożego Narodzenia. W tych dniach odmawiamy **nowennę do Dzieciątka Jezus**.
- W tym tygodniu **Msze Święte roratnie** w poniedziałek, wtorek, i środę o godzinie <u>17:00</u>. Dzieci i młodzież przed bierzmowaniem zapraszam w środę na godzinę <u>17:00</u>.
- Są jeszcze do nabycia **świece wigilijne Caritas**.
- Jeszcze do dziś można przynosić napełnione siatki charytatywne. Dziękuję wszystkim, którzy włączyli się w akcję pomocy przedświątecznej najbardziej potrzebującym osobom z naszej parafii. Do tej pory przyniesiono ... siatek, z których przygotujemy około 20 paczek. Dziękuję **Parafialnemu Zespołowi Caritas**, który  przygotuje i zajmie się dystrybucją tych paczek oraz za pracę w tym roku na rzecz pomocy osobom najbardziej potrzebującym wsparcia.
- Już dziś chcę przypomnieć, że **Pasterka** będzie o godzinie <u>22:00</u>.
- W piątek Msza Święta o godzinie <u>15:30</u>.
- **Intencje mszalne na najbliższy tydzień:**
  - poniedziałek: o Bożą opiekę oraz zdrowie duszy i ciała dla Julity, Zachariasza i Rafała;
  - wtorek: + Roman Koralewski;
  - środa: + Szczepan Madej;
  - czwartek: + Krystyna Popielarska;
  - piątek: <u>15:30</u> + Hanna Draszek-Bartkiewicz;
  - sobota: + Stanisław Przybyszewski (13 rocznica śmierci) i ++ z rodz. Stupak;
  - niedziela (21.12): <u>9:00</u> + Helena, Antoni, Jan Binkul, Grzegorz, Piotr Naumiuk, Tadeusz Mróz z rodzicami, Teresa Ławczyńska z rodzicami i + Ksiądz Jan Paszulewicz; <u>11:00</u> + Alina Mrozowska; <u>17:00</u> w intencji Kingi w 30. rocznicę urodzin.


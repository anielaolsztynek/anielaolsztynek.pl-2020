---
title: XIII Niedziela zwykła
date: 2021-06-27
---

> **Mk 5, 21-43**
>
> **Wiara niesie ocalenie**
>
> Dziś czytamy o ludziach niezwykle zdeterminowanych - kobiecie cierpiącej na krwotok i przełożonym synagogi, któremu właśnie umarła córka. Kobieta wydała już wszystkie swe oszczędności na lekarzy, ale żaden z nich jej nie pomógł. Pomocy wokół szukał dla swej córki również Jair, ale jej nie uzyskał. Nie poddali się jednak, przyszli do Jezusa. Przyprowadziła ich wiara. Jak widać, Pan dopuszcza w życiu pewne sytuacje, w których pomóc może tylko On sam, a wwszystko po to, abyśmy mogli zyskać jeszcze więcej. Ich postawa zachęca do pogłębienia wiary w uzdrowieńczą obecność Jezusa. Niezwykłe są też Jego słowa: "Dziecko nie umarło, tylko śpi". Jezus śmierć nazywa snem. Może to uczynić, bo On jest życiem. Dotknijmy Go, bądźmy blisko Niego, a będziemy zbawieni.
>
> <span style="color: #666699;">Jezu, proszę o wiarę w Twoją moc, wiarę większą od mojego lęku, o wiarę, która ocala.</span>
>
> &nbsp;

- Dziś wypada **144 rocznica rozpoczęcia objawień Matki Bożej w Gietrzwałdzie**.
- We wtorek obchodzimy **uroczystość Świętych Apostołów Piotra i Pawła**.
- W środę zakończenie nabożeństwa czerwcowego. Msza Święta w środę o godzinie <u>8:00</u>.
- W związku z powyższym, w każdą środę będziemy odmawiali **Nowennę do Matki Bożej Nieustającej Pomocy**, a w piątki **Koronkę do Miłosierdzia Bożego**, o ile bedzie kilka osób.
- W tym tygodniu wypada **I czwartek, I piątek i I sobota** lipca. W piątek przed południem odwiedziny chorych.
- **Zmiana tajemnic różańcowych** w następną niedzielę o godzinie <u>8:30</u>.
- Również w następną - I niedzielę miesiąca adoracja Najświętszego Sakramentu.
- Wszystkim dzieciom, młodzieży, nauczycielom i katechetom na progu wakacji oraz wszystkim, którzy udają się na urlopy, życzę spokojnego, radosnego i bezpiecznego wypoczynku, wielu miłych wrażeń i szczęśliwych powrotów.

- **Przygotowania do uroczystości Poświęcenia Kościoła i obchodów 25-lecia parafii**. Przygotowania przebiegają zgodnie z planem. Chociaż nie udało się nam pomalować kościoła, to wykonaliśmy wiele pomniejszych prac:
  - w kościele w minionym tygodniu zostały pozłocone paski na ołtarzach bocznych, a także na nowo wykonano złocenia na ołtarzu głównym i przy tabernakulum;
  - wyczyszczono tabernakulum;
  - małe złocenia przy konfesjonałach i kropielnicach;
  - wcześniej wykonano konserwację olejem wszystkich filarów z cegły;
  - został wyczyszczony cały plac przed kosciołem i wszystkie chodniki z polbruku;
  - w kaplicy wykonano nowe oświetlenie (dzięki Panu Markowi Karpińskiemu);
  - cała kaplica wewnątrz została pomalowana, łącznie z posadzką (dziękuję za ogromne zaangażowanie i pracę Panu Mirosławowi Mrozowskiemu) - w kaplicy planuję przygotować obiad dla Księdza Arcybiskupa i Księży;
  - w ogrodzie pomalowano altankę i pomost - w ogrodzie będzie poczęstunek dla wszystkich gości i uczestników liturgii.
- Poświęcenie kościoła (do niedawna nazywane konsekracją kościoła) to najważniejsze wydarzenie w dziejach każdej parafii i światyni. Jest to wydarzenie jedyne i niepowtarzalne, to ofiarowanie Panu Bogu kościoła i ołtarza. Dlatego najważniejszym momentem podczas tej liturgii jest modlitwa poświęcenia i namaszczenie krzyżmem świetym ołtarza i ścian kościoła w miejscach, gdzie są umieszczone zacheuszki. W tym dniu będą też zapalone świece na zacheuszkach. W dniu wejścia do kościoła (25.12.2007) miało miejsce błogosławieństwo zwyczajne kościoła i pokropienie wodą święconą.

---
title: XXXII Niedziela zwykła
date: 2021-11-07
---

> **Mk 12, 38-44**
>
> **Dar dany z miłości**
>
> Ludziom bogatym, którzy wrzucają wiele do skarbony, niczego nie brakuje, nie ponoszą oni żadnej straty. Natomiast uboga wdowa, która wrzuca dwie drobne monety, oddaje wszystko, co ma na swoje utrzymanie. Jej dar jest dobrowolny. Nie ogłasza tego wokół siebie. Tylko Bóg widzi jej gest. Jezus z pokorą wdowy zestawia pychę i obłudę uczonych w Piśmie. I to właśnie uboga, prosta kobieta, która wypełnia przykazanie miłości Boga, jest prawdziwym nauczycielem. Ona oddaje Mu wszystko i zawierza Jego Opatrzności. Bóg zawsze patrzy na nasze serce. Wielkość naszego daru wobec Boga zależy od wielkości miłości.
>
> <span style="color: #666699;"> Jezu, przychodzę do Ciebie z tym, co mam w sercu. Wejrzyj w nie głęboko. Zobacz, jak bardzo Cię kocham. </span>
>
> &nbsp;

- Dziś **I niedziela miesiąca** - niedziela adoracji Najświętszego Sakramentu.
- Również dziś na godzinę <u>11:00</u>, w nawiązaniu do spotkania sprzed tygodnia, zapraszam szczególnie małżeństwa. Będzie raz jeszcze świadectwo, tym razem innego małżeństwa należącego do wspólnoty Kościoła Domowego oraz wspólna modlitwa małżonków. Po Mszy Świętej dla wszystkich chętnych małżeństw odbędzie się spotkanie w salce na plebanii. Serdecznie zapraszam.
- W czwartek – <u>11 listopada</u> – wypada **103 rocznica Odzyskania Niepodległości Polski**.
- W tym dniu wypada też **21 rocznica poświęcenia naszego dzwonu i plebanii**.
- Film "Wyszyński - zemsta czy przebaczenie" będzie wyświetlany w naszym kinie "Grunwald" w dniu 8 listopada (jutro) o godzinie <u>11:00</u>. Bilety po 12 złotych. Natomiast film "Fatima" będzie wyswietlany w dniach 12.11-16.11 w godzinach popołudniowych (plakat w gablocie). Jedynie 15 listopada będzie dodatkowa emisja o godzinie <u>11:00</u>.
- Zgodnie z wcześniejszą zapowiedzią, ofiary składane na tacę w następną niedzielę będą przeznaczone na figurę Świętego Józefa, która ma być wykonana do 8 grudnia.
- W następną niedzielę obchodzimy **Światowy Dzień Ubogich**. Po Mszy Świętej będą zbierane ofiary do puszek na potrzeby Caritas.
- Jutro zakończenie **nabożeństwa za zmarłych**, tzw. **wypominek**, w naszym kościele. Natomiast Msza Święta zbiorowa za naszych bliskich zmarłych będzie odprawiana przez cały listopad.
- **Odpust zupełny za zmarłych**. W związku z trwającą pandemią Penitencjaria Apostolska rozszerza na cały listopad 2021 roku wszystkie dobrodziejstwa duchowe, odpusty za wiernych zmarłych. Przez cały listopad, a nie tylko przez 8 dni od uroczystości Wszystkich Świętych, będzie można otrzymać odpust zupełny dla wiernych zmarłych. Penitencjaria Apostolska zdecydowała, że aby zapewnić bezpieczeństwo wiernych w czasie epidemii, odpust zupełny dla osób nawiedzających cmentarz i modlących się za zmarłych przez poszczególne osiem dni, zwykle ustanowiony jedynie na dni od 1 do 8 listopada, może być przeniesiony na inne osiem dni listopada. Dni te, dowolnie wybrane przez poszczególnych wiernych, mogą być od siebie oddzielone. Również odpust zupełny związany z dniem 2 listopada – wspomnieniem wszystkich wiernych zmarłych dla tych, którzy pobożnie nawiedzają kościół lub kaplicę i odmawiają tam „Ojcze nasz” i „Wierzę w Boga”, może być przeniesiony na inny dzień listopada, dowolnie wybrany przez poszczególnych wiernych.

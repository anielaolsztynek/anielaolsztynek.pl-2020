---
title: IV Niedziela zwykła
date: 2022-01-30
---

> **Łk 4, 21-30**
>
> **Nikt nie jest samowystarczalny**
>
> Miasto zbudowane na górze. Jego mieszkańcy mogli poszczycić się wielkim rozsądkiem i przezornością. Przewidzieli wojny, kataklizmy i inne niebezpieczeństwa. Nie jak ci, którzy zamieszkali byle gdzie i żyją teraz nieustannie narażeni na ataki, kradzieże i konflikty. Na górze można czuć się ważnym, bezpiecznym i gotowym na wszystko. Jednego tylko nie przewidzieli - że do ich miasta przyjdzie Bóg i pokona ich Słowem. Uderzy w jedyne niezabezpieczone miejsca w ich ciele - w serce i spowoduje tak wielki ból i opór, że aż wybuchną gniewem. Budowla, którą zbudowali, runęła, choć ich miasto stoi tam, gdzie dotąd.
>
> <span style="color: #666699;"> Panie Jezu, dziś zapraszam Cię do miasta na górze, które zbudowałem, marząc o bezpieczeństwie i samowystarczalności. Proszę, wypowiedz tu swoje słowa, by mury serca runęły. Ty żyjesz i królujesz na wieki wieków. Amen.
> &nbsp;

- W środę - 2 lutego - obchodzimy **Święto Ofiarowania Pańskiego**. W tym dniu czcimy Chrystusa Pana - Światłość Świata (symbolizują to świece) i Jego Matkę jako Matkę Bożą Gromniczną. Tradycyjnie w czasie Mszy Świętej będzie błogosławieństwo świec zwanych gromnicami, które przynosimy ze sobą. Można będzie też nabyć je w zakrystii przed Mszą Świętą. Msze Święte w tym dniu o godzinie <u>10:00</u> i <u>17:00</u>.
- W tym tygodniu wypada **I czwartek, I piątek i I sobota lutego**. W piątek przed południem odwiedziny chorych.
- Następna - I Niedziela miesiąca - to **Niedziela Adoracji Najświętszego Sakramentu** i zmiany tajemnic różańcowych, połączonej ze wspólnym różańcem o godzinie <u>8:30</u>.
- W poniedziałek i wtorek Msza Święta o godzinie <u>8:00</u>.
- W dniach 6-14 lutego odbędzie się w Olsztynie **V Tydzień Maltański**. Plakat na ten temat w gablocie.
- W minionym tygodniu odeszło do wieczności dwoje naszych parafian - śp. Janina Żmijewska - lat 89 i śp. Ireneusz Osłowski - lat 85. Wieczny odoczynek racz zmarłym dać, Panie.
- Jest do nabycia nowy numer "Gościa Niedzielnego".

---
title: III Niedziela Wielkiego Postu
date: 2021-03-07
---

> **J 2, 13-25**
>
> **Świątynia, a nie targowisko**
>
> Świątynia oznacza miejsce spotkania człowieka z Bogiem. Powinna być wolna od wszelkich ludzkich interesów. Jezus wskazuje w ten sposób, jak ważna jest czystość wiary. Tymczasem dramatem współczesnego człowieka jest to, że bardzo często czyni targowiskiem własne serce i sumienie Człowiek gubi się, żyjąc jedynie własnymi interesami. Gubi się, kiedy w jego życiu wszystko staje się ważniejsze od Boga. Jezus pokazuje nam również, że On sam jest nową świątynią. Prowadzi nas w ten sposób do tajemnicy zmartwychwstania. Dlatego praca nad własnym sumieniem jest ciągłą drogą paschalną, drogą do nawrócenia i życia.
>
> <span style="color: #666699;">Panie, pomóż mi, aby moje serce było zawsze miejscem świętym. Niech nigdy nie stanie się targowiskiem. </span>
>
> &nbsp;

- Dziś pierwsza niedziela miesiąca - niedziela **adoracji Najświętszego Sakramentu**.
- Ojciec Święty Franciszek ogłosił bieżący rok **Rokiem Świętego Józefa**. 150 lat temu Święty Józef został przez błogosławionego Piusa IX uroczyście ogłoszony patronem kościoła katolickiego. Papież, odczytując znaki czasu, jakimi są kryzys wspólnoty kościoła, szerząca się sekularyzacja, wzrastające prześladowania chrześcijan, a także światowy kryzys wywołany przez pandemię koronawirusa, zaprosił nas wszystkich, abyśmy zwrócili się do tego Orędownika, który pozostaje dla nas wszystkich pięknym przykładem umiłowania Chrystusa, a także godnym naśladowania wzorem ojca. Przygotowując się do uroczystości Św. Józefa, którą będziemy obchodzili 19 marca, od najbliższej środy rozpoczynamy nowennę przed tą uroczystością - będzie ona odmawiana każdego dnia pod koniec Mszy Świętej przed figurą Świętego Józefa i przy zapalonej świecy.
- W związku z **Rokiem Świętego Józefa** można wziąć ze sobą ulotki wyłożone na półce z prasą, w których jest zawarta Litania do Świętego Józefa, modlitwy oraz warunki uzyskania odpustu w Roku Świętego Józefa.
- Do dzisiejszego numeru **"Gościa Niedzielnego"** jest dołączona Nowenna do Świętego Józefa.
- Jest wyłożony na półce też **"Gość EXTRA"**, poświęcony w całości Świętemu Józefowi - "Cień Ojca - potężny patron - cichy i pokorny sercem", piękne wydanie w cenie 9 złotych. To wydanie będzie wyłożone przez dłuższy czas.
- Są też wyłożone ulotki na temat katolickiego portalu **[Siejmy.pl](https://siejmy.pl/)** oraz bezpłatnego e-magazynu **Siejmy**. Jest on tworzony przez grupę młodych ludzi, będących członkami katolickiego stowarzyszenia akademickiego Soli Deo, w tym naszego parafianina, obecnie studenta medycyny w Warszawie, często pojawiającego się lektora Jędrzeja. Jest to magazyn dla młodzieży. W najnowszym numerze m.in. wywiad na temat przyszłości kościoła z historykiem i publicystą "Do rzeczy" Tomaszem Rowińskim, instrukcja dobrego rachunku sumienia czy spojrzenie na upływ czasu z perspektywy Boga. Zachęcam młodych, by sięgnęli po tę informację.
- Zachęcam i zapraszam do udziału w nabożeństwie **Drogi Krzyżowej** w piątek o godzinie <u>16:30</u>.
- **Rekolekcje wielkopostne** w naszej parafii rozpoczną się za tydzień, w IV niedzielę Wielkiego Postu i będą trwały do wtorku włącznie. W poniedziałek i we wtorek Msze Święte z nauką będą tylko o godzinie <u>17:00</u>. Pół godziny przed Mszą Świętą będzie wystawienie Najświętszego Sakramentu i nabożeństwo do Świętego Józefa. W tym czasie będzie możliwość Spowiedzi Świętej. Rekolekcje wygłosi ksiądz dr hab. Lucjan Świto, oficjał Metropolitalnego Sądu Archidiecezji Warmińskiej w Olsztynie i pracownik naukowy UWM.
- W poniedziałek i środę Msza Święta o godzinie <u>8:00</u>.

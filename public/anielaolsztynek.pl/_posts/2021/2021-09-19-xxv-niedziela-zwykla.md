---
title: XXV Niedziela zwykła
date: 2021-09-19
---

> **Mk 9, 30-37**
>
> **Stanie po stronie Boga**
>
> "Jeśli ktoś chce być pierwszy, niech będzie ostatni ze wszystkich i sługą wszystkich!". Wszyscy mamy skłonność do wywyższania się, wielu szuka wielkości, prestiżu. Nawet uczniowie chcą odnieść sukces przy Mistrzu. Tymczasem stanie po stronie Boga to przede wszystkim służba. Jezus dowodzi swej wielkości, uniżając się i jako sługa staje na ostatnim miejscu. Co więcej, zostaje wydany w ręce ludzi. Jest sługą do końca, aż po krzyż. Aby móc służyć, trzeba naprawdę kochać. To miłość do innych, opieka nad słabymi, czynią z nas ludzi wielkich.
>
> <span style="color: #666699;"> Panie, chcę zawsze stać po Twojej stronie, napełnij mnie miłością, abym potrafił służyć innym. </span>
>
> &nbsp;

- Dziś w skansenie odbywają się po raz dziesiąty **Dożynki Wojewódzkie**, które rozpoczną się o godzinie <u>12:00</u> Mszą Świętą pod przewodnictwem Księdza Arcybiskupa Józefa Górzyńskiego Metropolity Warmińskiego.
- Również dziś w ostródzkim amfiteatrze odbędzie się **koncert ewangelizacyjny „... by świat usłyszał"**. Wystąpią: Gabi Gąsior z zespołem Holy Noiz oraz jako support - hiphopowy projekt „Wyrwani z Niewoli". Początek o godzinie <u>17:00</u>. Wstęp wolny.
- Film **„Fatima"**. Już 1 października do kin w całej Polsce trafi portugalsko-amerykański film „Fatima” w reżyserii Marco Pontecorvo. To inspirowana prawdziwymi wydarzeniami, poruszająca opowieść o objawieniach maryjnych, które dały siłę milionom chrześcijan. Według recenzentów ten obraz jest najbardziej przekonującą i udaną adaptacją tej wyjątkowej historii, choć to nie pierwsza próba przeniesienia na kinowy ekran wydarzeń z niewielkiej portugalskiej wioski. Z pewnością ogromną rolę odegrał tu włoski reżyser, Marco Pontecorvo - autor genialnych zdjęć do m.in. „Gry o Tron” czy „Rzymu”. Jako reżyser Pontecorvo ma już na swoim koncie Nagrodę im. Francesco Pasinettiego z 65. Międzynarodowego Festiwalu Filmowego w Wenecji. „Fatima” niezwykle precyzyjnie umieszcza wydarzenia w planie przeszłości, przedstawiając je w dużej mierze w retrospekcji, z perspektywy starzejącej się siostry Lúcii – w tej roli brazylijska aktorka Sônia Braga. Jej rozmówcą w klasztorze karmelitów w Coimbrze jest sceptyczny profesor religii, Nichols. Postać tę kreuje Harvey Keitel, który uznawany jest za jednego z najlepszych aktorów amerykańskich (szerszej publiczności znany z „Taksówkarza” czy „Czasu Apokalipsy”). Co ciekawe, specjalnie skomponowany do filmu utwór śpiewa Andrea Bocelli. Zdjęcia do filmu powstały w całości w Portugalii, a ich autorem jest operator Vincenzo Carpineta. Jak zauważył jeden z recenzentów filmu: „w scenach, gdy pojawia się Matka Boża, transcendentny charakter tego doświadczenia sugerują nie świetliste efekty specjalne, ale subiektywna, impresjonistyczna praca kamery i montaż".
- W dzisiejszym numerze **„Gościa Niedzielnego"** artykuł o aktualnych także dziś objawieniach Matki Bożej w La Salette. Otrzymaliśmy też dodatkowo poprzedni numer „Gościa Niedzielnego", w którym jest artykuł dotyczący naszej uroczystości sprzed dwóch tygodni. Jest również do nabycia specjalne wydanie „Gościa Niedzielnego" poświęcone nowym błogosławionym w cenie 10 złotych.
- Zachęcam do nabywania książki wydanej z okazji 25-lecia naszej parafii i poświęcenia kościoła, w cenie 30 złotych - cegiełki są w całości przeznaczone na pokrycie kosztów związanych z organizacją tej uroczystości.
- Przy wyjściu głównym z kościoła są wyłożone książki z liturgią poświęcenia kościoła, które można zabrać na pamiątkę uroczystości. Wewnątrz nich są magnesiki z naszym kościołem.
- Ofiary zbierane na tacę w następną niedzielę będą przeznaczone na potrzeby Wyższego Seminarium Duchownego „Hosianum" w Olsztynie.
- W czwartek Msza Święta będzie o godzinie <u>14:25</u> - dla grupy pielgrzymkowej. W tym dniu nie będzie Mszy Świętej o godzinie <u>17:00</u>.
- W minionym tygodniu odeszło do wieczności dwoje naszych parafian z Łęcin - śp. Stanisława Leks - lat 67 i śp. Leon Foks - lat 61. Wieczny odpoczynek racz zmarłym dać, Panie.

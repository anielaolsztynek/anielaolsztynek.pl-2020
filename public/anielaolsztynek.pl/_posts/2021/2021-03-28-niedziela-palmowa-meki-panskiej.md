---
title: Niedziela Palmowa Męki Pańskiej
date: 2021-03-28
---

> **Mk 14, 1-15, 47**
>
> **Zanurzyć się w Męce Pańskiej**
>
> Święta Siostra faustyna w swoim "Dzienniczku" bardzo często przywołuje słowa Jezusa o tym, jak ważne jest zanurzenie własnego życia w Jego męce. Wobec problemów, ludzkich bólów, to właśnie wejście w tajemnicę męki Jezusa niesie ukojenie i ulgę. Wielu mistyków i świętych tak właśnie czyniło. Męka Pańska była dla nich niezwykłym umocnieniem. Kiedy jest nam źle albo narzekamy, to nie zwracamy się do pustki i nicości, tylko do Jezusa i bardzo często idziemy wtedy pod krzyż. Tam możemy ukrzyżować nasze namiętności, nieczyste myśli - to wszystko, co jest grzechem. I znaleźć w krzyżu nadzieję.
>
> <span style="color: #666699;">Panie, Jezu, zanurzam wszystko, co mnie boli, w Twojej męce. Niech ona ukoi mnie i da mi siły na każdy dzień. </span>
>
> &nbsp;

- **Niedzielą Palmową** rozpoczynamy **Wielki Tydzień**. Centralne miejsce w tym tygodniu, jak również w ciągu całego roku liturgicznego zajmuje **Triduum Paschalne**, trwające od Mszy Św. wieczornej Wielkiego Czwartku do Niedzieli Zmartwychwstania. Triduum Paschalne jest pamiątką tajemnicy przejścia Pana Jezusa z tego świata do Ojca, przejścia ze śmierci do życia.
- Msza Święta w **Wielki Czwartek** jest Mszą Wieczerzy Pańskiej, upamiętniającą ustanowienie Eucharystii i Kapłaństwa. Po Mszy Świętej Najświętszy Sakrament zostanie przeniesiony do ciemnicy, która symbolizuje uwięzienie Pana Jezusa.
- W **Wielki Piątek** uczestniczymy w Liturgii Męki Pańskiej, słuchając opisu Męki Pana Jezusa i adorując krzyż. Po nabożeństwie Pan Jezus w Eucharystii zostanie przeniesiony do Grobu. W naszych domach możemy przygotować krzyż i świece na białym obrusie i w czasie liturgii, która będzie transmitowana, można oddać cześć przez przyklęknięcie przed krzyżem.
- W **Wielką Sobotę** przez cały dzień adorujemy Jezusa Eucharystycznego w Grobie od godziny <u>9:00</u>. Błogosławieństwo pokarmów na stół wielkanocny o godzinie <u>9:30</u>, <u>10:00</u> i tak co pół godziny. Ostatnie błogosławieństwo o godzinie <u>13:00</u>. Koszyczki z pokarmami trzymamy w rękach, nie stawiamy na ławce, jak dotychczas. Staramy się zachować limit osób w kościele. Pozostałe osoby mogą pozostać na zewnątrz z koszyczkami. Tak zwana "święconka" może też mieć charakter liturgii domowej. Przed śniadaniem niedzielnym błogosławieństwo wypowiada ojciec, matka lub inna dorosła wierząca osoba. Tekst takiego błogosławieństwa i modlitwy jest na stronie parafialnej, poniżej. Jest też wyłożony na półce z prasą.
- W sobotę wieczorem będziemy uczestniczyli w liturgii **Wigilii Paschalnej**, która jest **Mszą Niedzieli Zmartwychwstania**. Na tę Liturgię przynosimy ze sobą świece. Liturgia w tym dniu rozpocznie się od poświęcenia małego ognia w przedsionku koscioła. Na koniec tej liturgii, pierwszej Mszy Świętej Wielkanocnej, będzie wystawienie Najświętszego Sakramentu i po krótkiej modlitwie odbędzie się symboliczna procesja wewnątrz kościoła.
- Liturgia **Wielkiego Czwartku** i **Wielkiego Piątku** o godzinie <u>18:00</u>. Liturgia **Wigilii Paschalnej** rozpocznie się o godzinie <u>20:00</u>.
- Liturgia Triduum Paschalnego, a także Msza Święta w Niedzielę Wielkanocną o godzinie <u>11:00</u>, będą transmitowana z naszego kościoła przez facebooka i youtube'a.
- Chociaż przeżywamy trudny czas kwarantanny społecznej i nie wszyscy mogą uczestniczyć w liturgii w kościele, zachęcam do chrześcijańskiego przeżycia dni Wielkiego Tygodnia, a w szczególności Triduum Paschalnego. Zachęcam do indywidualnej adoracji Najświętszego Sakramentu w te dni. Kościół przez cały dzień będzie otwarty.
- Msze Święte w pierwszym dniu świąt jak w każdą niedzielę. W drugim dniu świąt Msze Święte o godzinie <u>9:00</u> i <u>11:00</u>.
- Okazja do Spowiedzi Świętej każdego dnia przed Mszą Świętą. Także dziś po Mszy Świętej, gdyby była taka potrzeba.
- Ogłoszenie w sprawie I Komunii Świętej będzie w Niedzielę Miłosierdzia, tydzień po świętach.
- Rozpoczęliśmy Wielki Tydzień. Niech w tym Tygodniu towarzyszy nam szczególne Boże błogosławieństwo, byśmy wiernie szli za naszym Panem i towarzyszyli Mu w Jego męce i chwale.

- **BŁOGOSŁAWIEŃSTWO STOŁU PRZED UROCZYSTYM POSIŁKIEM W NIEDZIELĘ ZMARTWYCHWSTANIA PAŃSKIEGO**, („Obrzędy błogosławieństw dostosowane do zwyczajów diecezji polskich”, t. 2, Katowice 2001, nr. 1347-1350).

  - Przed rozpoczęciem obrzędu można zaśpiewać pieśń wielkanocną, np. "Zwycięzca śmierci".
  - Ojciec rodziny lub przewodniczący zapala świecę umieszczoną na stole i mówi: Chrystus zmartwychwstał. Alleluja. Wszyscy odpowiadają: Prawdziwie zmartwychwstał. Alleluja. Następnie ktoś z uczestników odczytuje tekst Pisma Świętego.

    _1 Tes 5, 16-18: Zawsze się radujcie._
    Bracia i siostry, posłuchajcie słów świętego Pawła Apostoła do Tesaloniczan.
    Zawsze się radujcie, nieustannie się módlcie. W Każdym położeniu dziękujcie, taka jest bowiem wola Boża w Jezusie Chrystusie względem was.

    Albo:

    _Mt 6, 31 ab.32b-33: Nie troszczcie się zbytnio i nie mówcie: co będziemy jeść?_
    Bracia i siostry, posłuchajmy słów Ewangelii według świętego Mateusza.
    Jezus powiedział do swoich uczniów: „Nie troszczcie się zbytnio i nie mówicie: co będziemy jeść? co będziemy pić? Przecież Ojciec wasz niebieski wie, że tego wszystkiego potrzebujecie. Starajcie się naprzód o królestwo Boga i o Jego sprawiedliwość, a to wszystko będzie wam dodane”.

  - Po odczytaniu tekstu przewodniczący mówi:

    Módlmy się.
    Z radością wysławiamy Ciebie, Panie Jezu Chryste, który po swoim zmartwychwstaniu ukazałeś się uczniom przy łamaniu chleba. Bądź z nami, kiedy z wdzięcznością spożywać będziemy te dary, i jak dzisiaj w braciach przyjmujemy Ciebie w gościnę, przyjmij nas jako biesiadników w Twoim królestwie. Który żyjesz i królujesz na wieki wieków.

    Wszyscy: Amen.

  - Po posiłku ojciec rodziny lub przewodniczący mówi:

    Uczniowie poznali Pana. Alleluja.

    Wszyscy: Przy łamaniu chleba. Alleluja.

  - Ojciec rodziny lub przewodniczący:

    Módlmy się:
    Boże, źródło życia, napełnij nasze serca paschalną radością i podobnie jak dałeś nam pokarm pochodzący z ziemi, spraw, aby zawsze trwało w nas nowe życie, które wysłużył nam Chrystus przez swoją śmierć i zmartwychwstanie i w swoim miłosierdziu nam go udzielił. Który żyje i króluje na wieki wieków.

    Wszyscy: Amen.

  - Na zakończenie można zaśpiewać pieśń wielkanocną, np. "Otrzyjcie już łzy płaczący".

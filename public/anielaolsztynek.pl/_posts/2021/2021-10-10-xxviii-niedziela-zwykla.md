---
title: XXVIII Niedziela zwykła
date: 2021-10-10
---

> **Mk 10, 17-30**
>
> **Pytanie o największe dobro**
>
> Zadajemy wiele pytań. Najczęściej dotyczą spraw bieżących. Dzisiejsza Ewangelia zwraca naszą uwagę na całkiem inne pytanie: „Nauczycielu dobry, co mam robić, aby osiągnąć życie wieczne?". Czy nasze zabiegane pokolenie pyta o to, jak żyć, by się zbawić? Czy w ogóle myślimy o życiu wiecznym? W trosce o nasze życie Jezus wskazuje nam, że drogą do wieczności jest wierność przykazaniom Bożym. Czy zachowujemy je? To bardzo ważne, ale Jezus idzie jeszcze dalej. Przestrzega nas przed zniewoleniem rzeczami materialnymi, nieuporządkowanym przywiązaniem do nich. Czy potrafimy zrezygnować z rzeczy tego świata dla największego dobra, jakim jest Bóg?
>
> <span style="color: #666699;"> Panie Boże, Ty jesteś moim największym dobrem. Pragnę podążać za Twoimi wskazówkami. </span>
>
> &nbsp;

- Dziś w **Dniu Papieskim**, obchodzonym w Polsce od 21 lat, po Mszach Świętych w ramach **Dzieła Nowego Tysiąclecia** będą zbierane ofiary na fundusz stypendialny dla uzdolnionej młodzieży z małych miejscowości i z rodzin najuboższych.
- Z okazji obchodzonego Dnia Papieskiego, dziś o godzinie <u>17:00</u> w kościele Chrystusa Odkupiciela Człowieka w Olsztynie przy ulicy Wyszyńskiego, odbędzie się **koncert papieski „Nie lękajcie się"**, podczas którego wystąpi formacja dziecięco-młodzieżowa Świąteczna kapela. Wstęp wolny.
- W czwartek wypada **święto Komisji Edukacji Narodowej** – Dzień Nauczyciela. Z okazji tego dnia wszystkim nauczycielom, katechetom i wychowawcom składam najlepsze życzenia: wytrwałości, cierpliwości, spokoju, ludzkiej satysfakcji i wdzięczności oraz błogosławieństwa Bożego w pracy zawodowej, a także w życiu rodzinnym i osobistym.
- W następną niedzielę rozpoczyna się **Tydzień Misyjny**. Ofiary składane na tacę będą przeznaczone na misje.
- Kartki na wypominki i Mszę Św. zbiorową, która będzie odprawiana przez cały listopad, są wyłożone na półce z prasą.
- Zachęcam i zapraszam do **wspólnej modlitwy różańcowej** przez cały październik, codziennie o godzinie <u>16:30</u>, w niedziele o godzinie <u>8:30</u>. Dzieci zapraszam w środę, młodzież z klas VIII zapraszam w czwartek na godzinę <u>16:30</u>. Klasy VII zapraszam z indeksami we wtorek na godzinę <u>16:30</u>. Przypominam, że obowiązuje trzyletni cykl przygotowania do bierzmowania. W miniony piątek nikt z VI klas się nie zgłosił, czekam więc na indywidualne zgłoszenia. Wiem, że jest bardzo mało osób z naszej parafii w szóstych klasach, ale kilka jest. Przypominam też, że w ramach przygotowania do I Komunii Świętej dzieci z drugich klas również zbierają obrazki.
- W następną niedzielę o godzinie <u>8:30</u> przed wystawionym Najświętszym Sakramentem odmówimy różaniec w duchu pokuty i wynagrodzenia Najświętszemu Sercu Pana Jezusa i Niepokalanemu Sercu Matki Bożej za grzechy własne oraz grzechy popełnione w Polsce i przez Polaków. Po różańcu odmówimy Akt Zawierzenia Polski Niepokalanemu Sercu Maryi.

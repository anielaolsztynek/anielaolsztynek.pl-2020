---
title: XXXI Niedziela zwykła
date: 2021-10-31
---

> **Mk 12, 28b-34**
>
> **Co to znaczy miłować**
>
> Dziś Jezus mówi o miłości, miłości Boga i bliźniego. Miłość jest jedna. O tym, czy ktoś kocha Boga, świadczy jego postawa wobec bliźniego. A jeśli ktoś kocha bliźniego, to ma to swoje źródło w miłości do Boga. W miłości nie ma miejsca na połśrodki. Trzeba miłować całym sobą. Bóg chce całego serca, umysłu i całej duszy. Kocha się bezwarunkowo, w sposób nieograniczony i ponad wszystko. Miłość polega na oddaniu Bogu całego swojego życia, oddania Mu wszystkiego, co się posiada, tak jak uboga wdowa, która wrzuciła do skarbony wszystko, co miała. Wyrazem miłości jest także okazywanie szacunku, wierność, służba. Kto kocha, ten przestrzega przykazań. Czy jesteśmy gotowi na taką miłość?
>
> <span style="color: #666699;"> Boże, naucz mnie prawdziwej miłości, abym potrafił kochać Ciebie i bliźnich. </span>
>
> &nbsp;

- Zgodnie z zapowiedzią, dziś o godzinie <u>12:30</u> będę święcił pomniki na cmentarzu przy ulicy Wilczej. Jest kilka zgłoszeń. Można jeszcze zgłaszać się dziś lub być obecnym w tym czasie na cmentarzu.
- Uroczystość **Wszystkich Świętych** obchodzimy jutro – 1 listopada. Msze Święte w tym dniu będą odprawione o godzinie <u>9:00</u> i <u>11:00</u>. Nie będzie Mszy Świętej o godzinie <u>17:00</u>. Nie będzie procesji żałobnej z naszego kościoła na cmentarz, ale będzie procesja i nabożeństwo za zmarłych na cmentarzu o godzinie <u>12:15</u>. Po nabożeństwie będzie okazja do poświęcenia krzyży i pomników nagrobnych, ale jeśli to możliwe, proszę to zgłaszać dzisiaj.
- Natomiast **na cmentarzu przy ulicy Grunwaldzkiej** nabożeństwo za zmarłych będzie o godzinie <u>14:00</u>.
- Wspomnienie Wszystkich Wiernych Zmarłych, tzw. **Dzień Zaduszny**, wypada we wtorek – 2 listopada.
- Dniem Zadusznym rozpoczyna się **Tydzień Modlitw za Zmarłych** – do 8 listopada włącznie. Od wtorku do następnego poniedziałku włącznie będzie odprawiane nabożeństwo za zmarłych, tzw.wypominki, o godzinie <u>16:30</u>. W następną niedzielę odmówimy wspólnie różaniec za zmarłych o godzinie <u>8:30</u>. Natomiast przez cały listopad będzie odprawiana Msza Święta zbiorowa za tych zmarłych z naszych rodzin, których imiona wypisaliśmy na kartkach.
- Kartki na wypominki i Mszę Świętą zbiorową są wyłożone na półce z prasą.
- W tym tygodniu wypada **I czwartek, I piątek i I sobota** listopada. W piątek przed południem odwiedziny chorych.
- W następną, pierwszą niedzielę miesiąca **wystawienie i adoracja Najświętszego Sakramentu** w czasie Mszy Świętej o godzinie <u>9:00</u>.
- Natomiast na godzinę <u>11:00</u>, w odniesieniu do spotkania sprzed tygodnia, zapraszam szczególnie małżeństwa. Będzie raz jeszcze świadectwo innego małżeństwa należącego do wspólnoty Kościoła Domowego, wspólna modlitwa małżonków. Po Mszy Świętej dla wszystkich chętnych małżeństw odbędzie się spotkanie w salce na plebanii. Serdecznie zapraszam.
- W dniu 8 grudnia - w uroczystość Niepokalanego Poczęcia Najświętszej Marii Panny - kończy się Rok Świętego Józefa, wielkiego Patrona i Opiekuna Kościoła Świętego. Przez ten rok przyzwyczailiśmy się do figury Świętego Józefa w naszym kościele, ale na stałe to miejsce nie jest właściwe. Aktualnie jest wykonywana wierna kopia tej figury, która będzie umieszczona na filarze, naprzeciw figury Świętego Ambrożego. Ma być wykonana do 8 grudnia. Koszt tej figury to 8 000 zł. W związku z powyższym, zwracam się do wszystkich chętnych o wsparcie tego dzieła. Za dwa tygodnie będą zbierane ofiary na tacę z tym przeznaczeniem. Jest też zadeklarowany fundator figury Matki Bożej.
- Osoby, które chcą korzystać z pomocy żywnościowej, proszone są o zgłaszanie się do MOPS-u po zaświadczenie.

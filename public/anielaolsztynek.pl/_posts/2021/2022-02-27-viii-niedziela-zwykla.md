---
title: VIII Niedziela zwykła
date: 2022-02-27
---

> **Łk 6, 39-45**
>
> **Spojrzenie pełne miłosierdzia**
>
> Obraz belki w oku człowieka to literacka przesada, hiperbola, wyobrażenie bardzo nierealistyczne. A jednocześnie bardzo trafne, ponieważ ukazuje, jak głęboko i intensywnie człowiek potrafi oszukiwać samego siebie. Jakie iluzje potrafimy skonstruować, by obronić swoje stanowisko przed samym sobą. By przed samym sobą pozostać niewinnym. W samym środku przegranego życia, utopieni w grzechu, z twarzą ukrytą za maską - wciąż potrafimy osądzać i krytykować innych, odgrywać rolę zdystansowanego i sprawiedliwego sędziego, oczekiwać szacunku i posłuchu. Paradoksem jest, że zapominamy, jak przenikliwe jest spojrzenie Boga, który potrafi poznać prawdę o nas. On jeden, widząc drzazgi i belki w naszych oczach, wytrwale uczy nas spojrzenia pełnego miłosierdzia.
>
> <span style="color: #666699;"> Panie Jezu, obraz, którym mnie dzisiaj napomniałeś, może nawrócić moje serce, bo uświadamia mi, że osądzającym i pogardliwym spojrzeniem, skierowanym ku bliźnim, dodaję cierpień do Twojej krzyżowej drogi. Ty żyjesz i królujesz na wieki wieków. Amen.
> &nbsp;

- W tym tygodniu **Środą Popielcową** rozpoczyna się **Wielki Post** – okres 40 dni przygotowania do największych świąt chrześcijańskich – Świąt Paschalnych. W tym dniu tradycyjnie nastąpi posypanie głów popiołem na znak pokuty. Msze Święte w tym dniu o godzinie <u>10:00</u> i <u>17:00</u>. Przypominam, że w Środę Popielcową obowiązuje post ścisły.
- Zachęcam do udziału w nabożeństwach wielkopostnych. **Droga Krzyżowa** będzie odprawiana w naszym kościele w każdy piątek Wielkiego Postu o godzinie <u>16:30</u>, wspólna dla wszystkich. Serdecznie zachęcam i zapraszam wszystkich, w tym dzieci pierwszokomunijne i młodzież przed bierzmowaniem obowiązkowo. Po Mszy Świetej spotkanie z bierzmowanymi.
- **Gorzkie Żale** w niedziele Wielkiego Postu o godzinie <u>8:45</u>.
- W tym tygodniu wypada **I czwartek, I piątek i I sobota** marca. W piątek przed południem **odwiedziny chorych**.
- **Zmiana tajemnic różańcowych** w następną niedzielę o godzinie <u>8:30</u>, przed Gorzkimi Żalami.
- Proszę, aby w następną niedzielę na godzinę <u>11:00</u> dzieci pierwszokomunijne przyniosły do poświęcenia krzyżyki. Takie krzyżyki można nabyć w kancelarii.
- Społeczność Szkoły Podstawowej nr 2 im. rotmistrza Witolda Pileckiego zaprasza mieszkańców Olsztynka na **wieczornicę poświęconą Żołnierzom Wyklętym** w najbliższy czwartek - 3 marca o godzinie <u>18:00</u> do kina "Grunwald".

- **APEL PRZEWODNICZĄCEGO KOMISJI EPISKOPATU POLSKI**

W związku inwazją rosyjską na Ukrainę, w imieniu Konferencji Episkopatu Polski, stanowczo potępiam działania Rosji i Władimira Putina, uznając je za niedopuszczalny i haniebny akt barbarzyństwa, skierowany wobec suwerenności i niezależności niepodległego państwa.

Jednocześnie – wraz z całym Kościołem w Polsce – wyrażam moją solidarność ze wszystkimi Ukraińcami, zarówno w Polsce, jak i na Ukrainie, zapewniając ich o naszej bliskości, modlitwie oraz gotowości do pomocy.

W związku z prośbą Ojca Świętego Franciszka, zwracam się do Księży Biskupów oraz wszystkich wiernych, aby Środa Popielcowa była obchodzona w Kościele w Polsce jako dzień postu i modlitwy w intencji pokoju oraz solidarności z Ukrainą. Proszę, aby w każdym kościele i parafii w Polsce zanosić gorące błagania w intencji pokoju, a także w intencji Ukraińców, by Pan pokrzepił ich serca w obecnej dramatycznej sytuacji.

Jako Kościół w Polsce pragniemy przyjść naszym Braciom również z materialną pomocą, dlatego apeluję, aby zarówno w najbliższą niedzielę, jak i w Środę Popielcową, po każdej Mszy Świętej zorganizować zbiórkę ofiar do puszek, które – za pośrednictwem Caritas Polska – zostaną przeznaczone na pomoc uchodźcom wojennym z Ukrainy. Pomoc Kościoła katolickiego w Polsce będzie świadczona sukcesywnie i systemowo za pośrednictwem naszych instytucji charytatywnych – parafialnych, diecezjalnych i ogólnopolskich – w tym, przez Zespół Pomocy Kościołowi na Wschodzie przy Konferencji Episkopatu Polski.

Ponadto, proszę wszystkich wierzących i ludzi dobrej woli o otwartą postawę wobec potrzebujących schronienia.

Królowej Pokoju zawierzam losy Ukrainy i Polski, zapewniając wszystkich o mojej duchowej bliskości i modlitwie.

Stanisław Gądecki
Arcybiskup Metropolita Poznański
Przewodniczący Konferencji Episkopatu Polski

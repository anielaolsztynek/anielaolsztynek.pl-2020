---
title: I Niedziela Wielkiego Postu
date: 2021-02-21
---

> **Mk 1, 12-15**
>
> **Droga do nowego życia**
>
> "Nawracajcie się" - to wezwanie odnosi się do całego człowieka. Dotyka jego mentalności i działania. Nawrócenie to przede wszystkim odpowiedź na wezwanie Boga, to zmiana swojego życia oraz słuchanie Pana, bo On najlepiej wie, co dla nas jest najważniejsze. To ukierunkowanie na Boga i bliźniego, a nie na to, co dla nas jest najlepsze tu i teraz. Z nawrócenia rodzi sie nowe życie, nowa, głębsza relacja z Bogiem, z drugim człowiekiem. Czasem ta nowa droga oznacza wyrzeczenia, podjęcie trudów i zmagań, które stają się naszą pustynią. Ale by iść dalej za Jezusem, trzeba się wciąż nawracać, ciągle korygować swoje myślenie, a czasami nawet rezygnować z wygodnych przyzwyczajeń. To nie jest łatwe.
>
> <span style="color: #666699;">Jezu, pragnę przemieniać swoje życie i kroczyć za Tobą. Wyprowadź mnie ze sobą na pustynię, abym nabrał sił do walki z przeciwnościami. </span>
>
> &nbsp;

- **Pierwsza niedziela Wielkiego Postu** jest jak gdyby drugim początkiem tego okresu dla tych zwłaszcza, którzy nie wzięli udziału w liturgii Środy Popielcowej. Cały kościół rozpoczął czterdziestodniową pokutę, której dobre przeżycie doprowadzi nas do prawdziwego spotkania ze Zmartwychwstałym Panem.
- Włączmy się w głębokie przeżycie tego czasu przez modlitwę osobistą i wspólnotową. Tej drugiej będzie sprzyjał udział w nabożeństwach wielkopostnych. **Droga Krzyżowa** w każdy piątek Wielkiego Postu o godzinie <u>16:30</u>. **Gorzkie Żale** w niedziele Wielkiego Postu o godzinie <u>08:45</u>.
- Pamiętajmy też o osobistych postanowieniach czy umartwieniach na Wielki Post. Jest również wystawiona skarbona, do której możemy składać jałmużnę wielkopostną z myślą o biednych.
- Następna, II Niedziela Wielkiego Postu, to **Dzień Modlitwy, Postu i Solidarności z Misjonarzami**. Po Mszach Świętych będą zbierane ofiary na Misjne Dzieło Pomocy "Ad Gentes".
- Dzisiejsze ofiary składane na tacę są przeznaczone na potrzeby **Wyższego Seminarium Duchownego "Hosianum"** w Olsztynie.
- Rodzice ciężko chorej Lenki proszą o wsparcie ludzi o dobrych sercach. Lenka choruje na SMA, czyli rdzeniowy zanik mięśni. Rodzice prowadzą zbiórkę na terapię genową lekiem o nazwie Zolgensma. Lek ten kosztuje 9 mln złotych. Dziś po Mszy Świętej będzie prowadzona zbiórka na ten cel. Informacje w gablocie.
- We wtorek i czwartek Msza Święta o godzinie <u>8:00</u>.
- Na czas Wielkiego Postu są wyznaczone w Olsztynie i w okolicy Olsztyna kościoły stacyjne. W określonym kościele w poszczególnych dniach będzie adoracja Najświętszego Sakramentu przez cały dzień, nabożeństwa, Msze Święte i okazja do Spowiedzi Świętej. Program tych dni w gablocie.
- Jest do nabycia nowy numer "Gościa Niedzielnego".

---
title: IV Niedziela Adwentu
date: 2021-12-19
---

> **Łk 1, 39-45**
>
> **Gorączka duchowa**
>
> W tym przedświątecznym pośpiechu, zabieganiu, sprzątaniu, robieniu zakupów nawet Ewangelia zwraca nam uwagę na pośpiech: "Maryja wybrała się w drogę i spiesząc się, poszła w górskie okolice...". Z jednej strony niezwykłe jest to, że Maryja spieszy się do Elżbiety, ale z drugiej nie powinno nas to dziwić. Pośpiech Maryi wynika z miłości. Kto ma mocną wiarę, ten z miłością niesie Chrystusa innym. I z tym nie wolno się ociągać. Pośpiech Maryi dotyczy życia duchowego i przypomina nam, abyśmy byli równie zapobiegliwi, jeśli chodzi o naszego ducha, abyśmy z zapałem przygotowywali się do narodzin Pana.
>
> <span style="color: #666699;"> Maryjo, dziękuję Ci, że swoim pośpiechem przypominasz mi, że w nadchodzące święta najważniejsze jest spotkanie z Jezusem i dzielenie się Nim bliźnimi. </span>
>
> &nbsp;

- Już w najbliższą sobotę **Święta Bożego Narodzenia**. Naszym polskim zwyczajem poprzedzi je Wieczerza Wigilijna, którą będziemy przeżywali w piątek wieczorem w naszych domach rodzinnych. Zachęcam gorąco, abyśmy przy tej wieczerzy zachowywali, pielęgnowali i przekazywali następnym pokoleniom nasze tradycje i zwyczaje (czytanie Pisma Świętego – opis narodzenia Jezusa, modlitwa, dzielenie się opłatkiem, śpiewanie kolęd). Te tradycje świadczą o bogactwie i tożsamości naszej kultury narodowej, o przywiązaniu do zwyczajów naszych ojców, o naszej wierze.
- **Msze Święte roratnie** w tym tygodniu o godzinie <u>7:00</u>, tylko w środę o godzinie <u>17:00</u>.
- W tym roku, zgodnie z zapowiedzią sprzed tygodnia, **Pasterka** będzie o godzinie <u>22:00</u>.
- W pierwszym dniu Świąt Msze Święte jak w każdą niedzielę. W drugim dniu Świąt Msze Święte o godzinie <u>9:00</u> i <u>11:00</u>. Nie będzie Mszy Świętej o godzinie 17:00.
- Są jeszcze do nabycia **świece Caritas** na stół wigilijny.
- Dziękuję wszystkim, którzy włączyli się w akcję pomocy przedświątecznej najbardziej potrzebującym osobom z naszej parafii. W sumie przyniesiono 39 siatek, z których przygotowano 20 paczek, rozwiezionych w miniony piątek i sobotę. Dziękuję **Parafialnemu Zespołowi Caritas** za przygotowanie i dystrybucję tych paczek oraz za pracę w minionym roku na rzecz pomocy rodzinom najbardziej potrzebujacym wsparcia.
- **Bóg zapłać za wszystkie ofiary grudniowe**, składane przy okazji roznoszenia opłatków, które są przeznaczone na ogrzewanie kościoła. Bóg zapłać wszystkim osobom zaangażowanym w roznoszenie opłatków.
- Przypominam, że w tym roku, podobnie jak przed rokiem, wizyta duszpasterska - **kolęda** - odbędzie się u tych rodzin, które wcześniej zgłoszą się i wyrażą chęć spotkania. Można zgłaszać się po Mszy Świętej lub telefonicznie do końca tego roku kalendarzowego. Mieszkańców wiosek chciałbym odwiedzić między Świętami Bożego Narodzenia a Nowym Rokiem.
- W nawiązaniu do synodu poświęconego refleksji nad kościołem, który aktualnie trwa na etapie diecezjalnym oraz w nawiązaniu do listu pasterskiego Księdza Arcybiskupa na Adwent, zachęca się świeckich do zabrania głosu w tej sprawie. Sposób, w jaki można to zrobić, jest opisany w broszurce, którą można wziąć przy wyjściu z kościoła.
- Bóg zapłać za ofiary złożone przed tygodniem do puszek (900 złotych) oraz indywidualne na figurę Świętego Józefa, w sumie 1500 złotych.
- Jest do nabycia nowy numer **Gościa Niedzielnego**.



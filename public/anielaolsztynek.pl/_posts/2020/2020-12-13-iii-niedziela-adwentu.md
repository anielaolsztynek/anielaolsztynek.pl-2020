---
title: III Niedziela Adwentu
date: 2020-12-13
---

> **J 1, 6-8. 19-28**
>
> **Kim jestem, a kim nie?**
>
> Niedziela Gaudete - Niedziela Radości. Liturgia zaprasza nas do radości, bo przychodzący Pan jest coraz bliżej. Jan Chrzciciel pokazuje nam, co jest źródłem tej głębokiej radości, której świat dać nie może. To świadomość własnej tożsamości i misji. Jan wie, kim jest w oczach Boga i jaką misją On go obdarzył. Mówiąc o samym sobie do faryzeuszy, najpierw trzykrotnie zapewnia, kim na pewno nie jest. Dopiero potem stwierdza, kim jest. Im bardziej będziemy świadomi, kim jesteśmy, a kim nie, tym wiecej radości będzie nam towarzyszyło w codzienności.
>
> <span style="color: #666699;">Jezu, pragnę odkrywać, kim jestem w Twoich oczach, aby móc innych prowadzić ku Tobie. </span>
>
> &nbsp;

- Zbliżają się **Święta Bożego Narodzenia**. Zachęcam, abyśmy przeżyli je przygotowani duchowo, aby w tym czasie Chrystus znalazł miejsce w naszych sercach. Korzystajmy z nauk rekolekcyjnych transmitowanych przez radio czy telewizję. W naszym kościele też będzie miał miejsce **dzień skupienia** w najbliższą sobotę. Msze Święte z nauką - kazaniem - w sobotę o godzinie <u>10:00</u> i <u>17:00</u>. W tym dniu będzie okazja do **Spowiedzi Św**, 20 minut przed Mszą Św. i w czasie Mszy Świętej. W tym dniu, a także w następną niedzielę kazanie wygłosi ks. Włodzimierz - pallotyn z Warszawy (Ząbki).
- Od czwartku – <u>17 grudnia</u> – rozpoczyna się druga część Adwentu. Dni tego okresu w liturgii są poświęcone bezpośredniemu przygotowaniu do Bożego Narodzenia. W tych dniach odmawiamy Nowennę do Dzieciątka Jezus.
- W tym tygodniu **Msze Święte roratnie o Najświętszej Marii Pannie** we wtorek, środę i czwartek o godzinie <u>17:00</u>.
- W piątek Msza Święta będzie o godzinie <u>8:00</u>.
- Są jeszcze do nabycia w zakrystii **świece Caritas** na stół wigilijny w cenie 5 złotych.
- Jeszcze do dziś można przynosić napełnione **siatki Caritas**, które w tym tygodniu będą rozprowadzone. Dziękuję wszystkim, którzy włączyli się w akcję pomocy przedświątecznej najbardziej potrzebującym osobom z naszej parafii.
- Przypominam, że w tym roku wizyta duszpasterska - **kolęda** - odbędzie się u tych rodzin, które wcześniej zgłoszą się i wyrażą chęć spotkania. Można zgłaszać się po Mszy Świętej lub telefonicznie do Świąt Bożego Narodzenia.
- Już dziś chcę poinformować, że w tym roku **Pasterka** będzie o godzinie <u>22:00</u> i <u>24:00</u>.
- Apel do ozdrowieńców:
- **ARCHIDIECEZJA WARMIŃSKA PRZYŁĄCZA SIĘ DO APELU O ODDAWANIE OSOCZA**

  - Prezes Naczelnej Rady Lekarskiej zwraca się z prośbą do wszystkich ozdrowieńców z COVID-19 o oddawanie osocza. Do apelu przyłączyła się także archidiecezja warmińska.
Za pośrednictwem Konferencji Episkopatu Polski prezes Naczelnej Rady Lekarskiej zwraca się z gorącym apelem do wszystkich osób, które przeszły chorobę COVID-19, o oddawanie osocza. Jak czytamy w Apelu: „Badania naukowe potwierdzają, że osocze ozdrowieńców, podane we wczesnej fazie choroby, może zmniejszyć ryzyko zgonu (…). Dawcą może być każdy ozdrowieniec. Wystarczy zgłosić się – nie wcześniej niż po miesiącu od wyzdrowienia – do Regionalnego Centrum Krwiodawstwa i Krwiolecznictwa”.
  - Osocze mogą oddać osoby, które były zakażone koronawirusem (SARS-CoV-2) bądź chorowały na COVID-19 i wyzdrowiały, w efekcie czego w ich krwi znajdują się przeciwciała. To właśnie te przeciwciała są cenne, bo mogą wspomagać leczenie chorych z ciężkimi, zagrażającymi życiu objawami.
  - Należy spełnić następujące wymagania: wiek 18-65 lat, waga co najmniej 50 kg, minęło co najmniej: 28 dni od ustąpienia objawów po potwierdzonej przebytej chorobie COVID-19 lub 18 dni od zakończenia izolacji.
  - Poza tym obowiązują te same wymagania, jak wszystkich dawców krwi, m.in. należy być zdrowym i nie leczyć się z powodu chorób przewlekłych. W przypadku osób, które miały w przeszłości przetaczaną krew lub jej składniki oraz kobiet po przebytej ciąży, wymagane będą dodatkowe badania, które zostaną przeprowadzone w centrum krwiodawstwa  i krwiolecznictwa.
  - Osocze pobierane jest w centrum krwiodawstwa i krwiolecznictwa na dwa sposoby: metodą plazmaferezy (podczas jednego zabiegu - jednego wkłucia - pobierana jest krew, która jest rozdzielana na osocze i pozostałe składniki, następnie przetaczana z powrotem do tej samej żyły, służy do tego specjalistyczny sprzęt zwany separatorem, a metoda pozwala na uzyskanie do 750 ml osocza; oddanie osocza trwa od 30 do 40 minut) oraz z pobranej krwi pełnej (jest ona dzielona na osocze oraz krwinki czerwone i płytki krwi, które również mogą zostać wykorzystane w lecznictwie; jednorazowo można uzyskać w ten sposób ok. 200 ml osocza; oddanie krwi pełnej trwa ok. 10 minut).
  - Osocze można oddać w centrach krwiodawstwa i krwiolecznictwa i ich oddziałach terenowych.

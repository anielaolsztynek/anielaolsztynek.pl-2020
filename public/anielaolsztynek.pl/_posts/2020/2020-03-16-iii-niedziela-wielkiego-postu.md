---
title: III Niedziela Wielkiego Postu
date: 2020-03-15
---

> **J 4, 5-42**
>
> **Bóg pragnie mówić z tobą**
>
> Bóg, aby się objawić człowiekowi, potrzebuje jego obecności i otwartości serca. Jezus zmęczony drogą potrzebuje pomocy Samarytanki. Od prośby Jezusa i odpowiedzi zaskoczonej kobiety rozpoczyna się ich spotkanie, które prowadzi do poznania Mesjasza i przyjęcia na nowo własnej, trudnej historii życia kobiety z Samarii. Spotkanie z miłością Jezusa otwiera Samarytankę na trudną prawdę o samej sobie i uwalnia ją od lęku o siebie. Ta, która do tej pory unikała ze wstydu sąsiadów i znajomych, biegnie do miasteczka, aby opowiedzieć, kogo spotkała przy studni.
>
> <span style="color: #666699;">Jezu, Ty pragniesz "mówić ze mną", by objawiać mi swoją przemieniającą miłość! Dziękuję Ci! </span>
>
> &nbsp;


- Liturgiczna **Uroczystość ku czci Św. Józefa**, Oblubieńca Najświętszej Marii Panny wypada w najbliższy czwartek - 19 marca.
- W poniedziałek i we wtorek Mszy Świętej nie będzie. W pozostałe dni o godzinie <u>17:00</u>.
- W sobotę Msza Święta o godzinie <u>17:00</u> będzie odprawiana jako niedzielna.
- Wielkopostna Spowiedź Święta: każdego dnia przed Mszą Świętą i w Wielki Poniedziałek i Wielki Wtorek od godziny <u>16:00</u>.
- **Komunikat Arcybiskupa Metropolity Warmińskiego w sprawie wprowadzenia stanu zagrożenia epidemicznego w Polsce: W związku z wprowadzeniem stanu zagrożenia epidemicznego w Polsce, stosując się do rozporządzeń organów państwowych z 13 marca br., oraz w nawiązaniu do Komunikatu Rady Stałej Konferencji Episkopatu Polski, z dnia 12 marca 2020 r. i do Komunikatu Przewodniczącego Konferencji Episkopatu Polski Arcybiskupa Stanisława Gądeckiego, z dnia 13 marca 2020 r.**:

- udzielam dyspensy od obowiązku niedzielnego uczestnictwa we Mszy świętej do dnia 29 marca br. grupom osób wymienionych w Komunikacie Rady Stałej Konferencji Episkopatu Polski, za zachowaniem III przykazania Dekalogu: „Pamiętaj, aby dzień święty święcić”;
  - zarządzam na terenie Archidiecezji Warmińskiej, z dniem 15 marca br., tj. od III Niedzieli Wielkiego Postu, aby podczas każdej Mszy Świętej i każdego nabożeństwa wewnątrz kościoła mogło przebywać maksymalnie 50 osób;
  - zamieniam tradycyjną formę tegorocznych wielkopostnych rekolekcji parafialnych na rekolekcje prowadzone w środkach społecznego przekazu. Konkretne propozycje rekolekcji zostaną podane przez duszpasterzy;
  - zlecam księżom proboszczom wyznaczenie dni wielkopostnej spowiedzi świętej dla wiernych;
  - szczególnie zachęcam do otwarcia kościołów z możliwością indywidualnej adoracji Najświętszego Sakramentu i przystępowania do sakramentu pokuty i pojednania;
  - księży, kapelanów szpitalnych, siostry zakonne i wiernych świeckich zachęcam do szczególnie troskliwej, roztropnej i odważnej opieki duszpasterskiej nad chorymi.

  Jednocześnie proszę kapłanów i osoby życia konsekrowanego, aby codziennie o godz. 20.30 - bez udziału wiernych - odmawiali w kościele różaniec w intencji osób chorych oraz tych, którzy się nimi opiekują, jak również służb medycznych i sanitarnych, a także o pokój serc i łaskę nawrócenia. Proszę wiernych, aby w tym samym czasie w swoich rodzinach odmawiali różaniec w duchowej łączności z kapłanami.

  Wszystkich duszpasterzy i wiernych zapewniam o mojej modlitwie i duchowej łączności.

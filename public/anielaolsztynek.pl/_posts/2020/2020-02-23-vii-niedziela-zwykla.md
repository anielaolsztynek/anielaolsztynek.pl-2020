---
title: VII Niedziela zwykła
date: 2020-02-23
---

> **Mt 5, 38-48**
>
> **Zło można zatrzymać tylko dobrem**
>
> Jezus pokazuje nam, że wybór zemsty czy nienawiści nie jest właściwym rozwiązaniem. Może dać chwilową ulgę zranionej ambicji, lecz zaplątuje serce człowieka w sieć coraz dotkliwszego zła i chęci odwetu. Potrzeba wielkiej odwagi i wewnętrznej siły, aby przerwać spiralę zła, zemsty i przemocy, aby być ich ostatnim ogniwem, które już nie odpowiada tym samym, lecz modlitwą, przebaczeniem, darem z siebie. To wcale nie oznacza, że mamy godzić się na krzywdę i przemoc. Możemy się bronić oraz stawiać granice, ale nie odpłacać tym samym, tylko mieć serce otwarte na przebaczenie i pojednanie.
>
> <span style="color: #666699;">Jezu, chcę uczyć się od Ciebie, że drugi policzek nadstawia się nie po kolejne uderzenie, lecz w gotowości przyjęcia pocałunku przebaczenia. </span>
>
> &nbsp;


- W tym tygodniu **Środą Popielcową** rozpoczyna się **Wielki Post** – okres 40 dni przygotowania do największych świąt chrześcijańskich – Świąt Paschalnych. W tym dniu tradycyjnie nastąpi posypanie głów popiołem na znak pokuty. Msze Święte w tym dniu o godzinie <u>10:00</u> i <u>17:00</u>. Przypominam, że w Środę Popielcową obowiązuje post ścisły.
- Zachęcam do udziału w nabożeństwach wielkopostnych. **Droga Krzyżowa** będzie odprawiana w naszym kościele w każdy piątek Wielkiego Postu o godzinie <u>16:30</u>, wspólna dla wszystkich. Serdecznie zachęcam i zapraszam dzieci, młodzież i wszystkich parafian do udziału w tym nabożeństwie. Szczególnie zapraszam rodziców i dzieci przystępujące w tym roku do Pierwszej Komunii Świętej oraz kandydatów do Bierzmowania z klas VIII. Po Mszy Świętej spotkanie z bierzmowanymi.
- **Gorzkie Żale** w niedziele Wielkiego Postu o godzinie <u>08:45</u>.
- W czwartek – w 27 dniu miesiąca – **Nowenna do Matki Bożej Gietrzwałdzkiej**.
- **Zmiana tajemnic różańcowych** w następną niedzielę o godzinie <u>8:30</u>.
- Dyrektor Szkoły Podstawowej nr 2 im. rotmistrza Witolda Pileckiego, grono pedagogiczne oraz społeczność uczniowska zapraszają na **wieczornicę poświęconą pamięci Żołnierzy Wyklętych pt. "Nim wstanie świt"**, która odbędzie się w najbliższy piątek - 28 lutego o godzinie <u>18:00</u> w MDK w Olsztynku.
- Od 28 lutego w kinach można oglądać piękny film o kulcie Najświętszego Serca Pana Jezusa. Film **Najświętsze Serce** rozpoczyna się historią objawień, jakich doświadczyła św. Małgorzata Maria Alacoque i dwunastoma obietnicami złożonymi przez Pana Jezusa tym, którzy będą czcić Jego serce. Kult Najświętszego Serca Pana Jezusa ma w Polsce, a szczególnie w polskich rodzinach, piękną tradycję. Nasza Ojczyzna została też oddana Sercu Jezusowemu 100 lat temu, gdy bolszewicy stali u bram Warszawy. Gorąco zachęcamy, by wybrać się do kina.
- W następną niedzielę bedziemy gościli w naszej parafii **p. Daniela Kasprowicza** - świeckiego misjonarza, który od kilku lat posługuje na Madagaskarze. Z wykształcenia dietetyk; ambasador walki z głodem na świecie, prezentujący się na międzynarodowych spotkaniach, opowie o swoich doświadczeniach i pracy na tej wyspie, zaprezentuje swoją książkę i poprosi też o wsparcie na prowadzone dzieła. W związku z powyższym w następną niedzielę nie będzie adoracji Najświętszego Sakramentu.
- Proszę, aby w następną niedzielę na godzinę <u>11:00</u> dzieci przystępujące w tym roku do Pierwszej Komunii Świętej przyniosły do poświęcenia krzyżyki, takie krzyżyki można też nabyć w zakrystii.

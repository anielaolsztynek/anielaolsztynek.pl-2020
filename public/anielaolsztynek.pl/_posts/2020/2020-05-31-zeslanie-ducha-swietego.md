---
title: Zesłanie Ducha Świętego
date: 2020-05-24
---

> **J 20, 19-23**
>
> **Największy dar**
>
> Największy dar Zmartwychwstałego dla wierzących to Duch Święty. To On zrodził Kościół pod krzyżem i w Wieczerniku. To On przemienił zalęknionych i wycofanych apostołów w odważnych i niezłomnych głosicieli Ewangelii i świadków gotowych zapłacić życiem za prawdę, którą głoszą. To On dziś czyni nas uczestnikami posłania Jezusa, ludźmi misji. To On odpuszcza nam grzechy i leczy zranione serca. To On jest źródłem miłości w naszych sercach! My także jesteśmy zaproszeni, aby wyjść z Wieczernika, iść wszędzie i świadczyć o miłości, którą otrzymaliśmy od Ojca, Syna i Ducha Świętego.
>
> <span style="color: #666699;">Przyjdź, Duchu Święty i przemieniaj moje serce według woli Ojca i pragnień Jezusa. </span>
>
> &nbsp;

- Dzisiejszą **Niedzielą Zesłania Ducha Świętego** kończy się okres wielkanocny, a zaczyna się okres zwykły.
- Jutro w liturgii **Święto Najświętszej Marii Panny Matki Kościoła**.
- W najbliższy czwartek wypada liturgiczne **Święto Jezusa Chrystusa Najwyższego i Wiecznego Kapłana**.
- W tym tygodniu wypada **I piątek i I sobota czerwca**. W piątek przed południem odwiedzę tych chorych, którzy zgłosili się przed tym miesiącem.
- W **Boże Ciało** nie będzie Mszy Świętej w Skansenie i nie będzie procesji w takim wymiarze, jak w minionych latach, aczkolwiek w uroczystościach może uczestniczyć 150 osób, zachowując względy bezpieczeństwa - na zewnątrz bez masek, ale w dystansie 2 metrów (jeśli jest większe skupisko, należy mieć maski). Msze Święte w tym dniu będą w naszym kościele jak w każdą niedzielę. Po Mszy Świętej o godzinie <u>11:00</u>, z Najświętszym Sakramentem, w obecności służby liturgicznej i grupy śpiewającej udam się do czterech ołtarzy, które będą przygotowane w następujących miejscach (proszę o przygotowanie tych ołtarzy): pierwszy ołtarz będzie na skrzyżowaniu ulicy Akacjowej i Świerkowej, drugi ołtarz przy rozwidleniu ulicy Sportowej, tam, gdzie od lat był pierwszy ołtarz, potem przejdziemy do ulicy Leśnej i Agrestowej, gdzie na końcu tej ulicy, przy skrzyżowaniu z ulicą Wiśniową i Porzeczkową, będzie trzeci ołtarz, dalej udamy sie na ulicę Wrzosową, gdzie będzie czwarty ołtarz, na wysokości bloków mniej więcej czwartego i szóstego - tam będzie zakończenie procesji. Była też taka sugestia Księdza Arcybiskupa, żeby pójść w te miejsca, gdzie zwykle procesji w Boże Ciało nie ma. Proponuję, aby włączać się w procesję lokalnie, między ołtarzami i w sąsiedztwie których mieszkamy. Do piewszego ołtarza udają się wierni, którzy będą uczestniczyć we Mszy Świetej o godzinie <u>11:00</u> i ci, którzy mieszkają w sąsiedztwie kościoła, ulica Świerkowa, początek Akacjowej. Do drugiego ołtarza mogą włączyć się mieszkańcy ulicy Akacjowej, Lipowej, Sportowej, a gdyby ludzi nie było za dużo, możemy iść też do kolejnych ołtarzy, gdyby natomiast okazało się, że zagęszczenie jest coraz większe, to prosiłbym, aby się wycofać. Do trzeciego ołtarza zapraszam mieszkańców ulicy Leśnej, Wiśniowej, Morelowej, Porzeczkowej i tamtej części parafii. Jak będziemy szli z Najświętszym Sakramentem, to można sukcesywnie dołączać do procesji. Do czwartego ołtarza zapraszam mieszkańców ulicy Jagodowej, Wrzosowej i wszystkich mieszkających blisko tego ołtarza. Ponieważ nie będzie dziewczynek sypiących kwiaty, więc proponuję, by kwiatkami obsypać miejsca, gdzie będzie postawiona monstrancja z Najświętszym Sakramentem. Godziny przybycia do ołtarzy będą mniej więcej następujące: o godzinie <u>12:00</u> pierwszy ołtarz, o godzinie <u>12:20-12:25</u> ołtarz przy ulicy Sportowej, o godzinie <u>12:45</u> ołtarz na końcu ulicy Agrestowej, około <u>13:00</u> na ulicy Wrzosowej. Zapraszam serdecznie i zachęcam, byśmy w miarę możliwości uczestniczyliw uroczystości Bożego Ciała.
- Jutro rozpoczyna się czerwiec, miesiąc poświęcony czci **Najświętszego Serca Pana Jezusa**. Codziennie po Mszy Świętej będziemy odmawiali **Litanię do Najświętszego Serca Pana Jezusa**.
- Jutro też wypada **Dzień Dziecka**. Z okazji tego Dnia wszystkim Dzieciom życzę pięknego dzieciństwa, wiele radości, uśmiechów i zdrowia, wytrwałości w nauce, zwłaszcza w tym trudnym czasie. Życzę Bożego błogosławieństwa.
- Do 8 czerwca można przynosić do parafii zużyty i zepsuty sprzęt elektryczny i elektroniczny, sprzęt agd i składać go przy bocznych drzwiach kaplicy. Zostanie on odebrany, podobnie jak w latach ubiegłych, przez firmę, która wspiera dzieła misyjne. Odbiór będzie <u>8 czerwca</u> o godzinie <u>15:00</u>. Wielki sprzęt, jak telewizory czy lodówki najlepiej przywieźć w następny poniedziałek przed południem.
- Dziś do odczytania podczas Mszy Świętych jest dekret Arcybiskupa Metropolity Warmińskiego.

- **DEKRET KSIĘDZA ARCYBISKUPA METROPOLITY WARMIŃSKIEGO W SPRAWIE DYSPENSY OD OBOWIĄZKU UDZIAŁU W NIEDZIELNYCH MSZACH ŚWIĘTYCH**

Uwzględniając aktualne zarządzenia władz państwowych i sanitarnych oraz zalecenia Konferencji Episkopatu Polski związane ze stanem epidemii w naszym kraju, mając na uwadze to, iż sytuacja epidemiczna na tyle uległa korzystnej zmianie, iż możliwe się stało dalsze zmniejszenie obostrzeń i ograniczeń społecznych, m.in. zniesienie limitu uczestników zgromadzeń religijnych w kościołach, z dniem 30 maja 2020 r. odwołuję udzieloną w dniu 20 kwietnia 2020 r. dyspensę od obowiązku uczestnictwa w niedzielnych Mszach Świętych dla dzieci i młodzieży szkolnej oraz dorosłych, którzy sprawują nad nimi bezpośrednią opiekę.
Jednocześnie, do odwołania, utrzymuję w mocy, zgodnie z kan. 87 § 1, kan. 1245 i kan. 1248 § 2 KPK, dyspensę dla następujących wiernych:
  - a. osoby w podeszłym wieku;
  - b. osoby z objawami infekcji (np. kaszel, katar, podwyższona temperatura, itp.);
  - c. osoby, które czują obawę przed zarażeniem;

z zachowaniem III przykazania Dekalogu: „Pamiętaj, aby dzień święty święcić”.
Przypominam jednocześnie o przestrzeganiu aktualnych wskazań władz sanitarnych.
W tym trudnym czasie epidemii zapewniam wszystkich Duchownych i Wiernych o mojej modlitwie i wdzięczności za odważne pokonywanie sytuacji utrudniających życie duszpasterskie i parafialne.

Olsztyn, dnia 29 maja 2020 r.

Abp Józef Górzyński
METROPOLITA WARMIŃSKI

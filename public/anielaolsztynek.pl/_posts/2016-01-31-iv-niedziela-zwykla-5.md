---
id: 1723
title: IV Niedziela zwykła
date: 2016-01-31T21:21:53+00:00
author: admin
layout: post
guid: http://anielaolsztynek.pl/?p=1723
permalink: /2016/01/iv-niedziela-zwykla-5/
categories:
  - Bez kategorii
---
> **Łk 4, 21-30**
> 
> **Niedowierzanie**
> 
> Zadziwienie czyjąś osobą może przerodzić się w dwie zupełnie różne postawy. Może to być albo fascynacja przechodząca wręcz w uwielbienie, albo sceptycyzm  wynikający z wielu wątpliwości. Jezus, budzący przecież zadziwienie po dziś dzień, spotykał się z tymi dwoma postawami u ludzi. Była fascynacja, która sprawiła, że wiernie szły za Nim tłumy. Słuchali Go z podziwem, ponieważ Jego słowa stanowiły nową naukę z mocą. Ale był też sceptycyzm, niedowierzanie Jego słowom i cudom. Ten drugi przypadek, znamienne, miał miejsce w Nazarecie. Sceptycyzm oraz lekceważenie rodziły się  z faktu, że jest to syn Józefa. Bardzo to smutne, że dobra znajomość Proroka budzi jedynie wątpliwości względem Niego.
> 
> <span style="color: #666699;">Chryste, Ty wzywasz, abym poznawał Prawdę, czyli Ciebie. Oby nigdy nic nie obudziło we mnie zwątpienia w Ciebie. Pragnę wytrwać przy Tobie i z podziwem słuchać Twojego słowa.</span>

  * Jutro ostatni dzień kolędy &#8211; na ulicy Wilczej od godziny 14:30.
  * W związku z zakończeniem kolędy, która była czasem bardzo miłych i serdecznych spotkań w Waszych domach rodzinnych, pragnę wyrazić gorącą i z serca płynącą wdzięczność wobec wszystkich parafian, których odwiedziłem, za każdy gest życzliwości, gościnności i otwartości oraz za wszystkie ofiary.
  * We wtorek &#8211; 2 lutego &#8211; obchodzimy Święto Ofiarowania Pańskiego. W tym dniu czcimy Chrystusa Pana  &#8211; Światłość Świata (symbolizują to świece) i Jego Matkę pod nazwą Matki Bożej Gromnicznej. Tradycyjnie w czasie Mszy Świętej będzie poświęcenie świec zwanych gromnicami, które przynosimy ze sobą. Można będzie też nabyć je w zakrystii. Msze Święte w tym dniu o godzinie 10:00 i 17:00.
  * Komunikat Arcybiskupa Wojciecha Ziemby Metropolity Warmińskiego na Dzień  Życia Konsekrowanego 2 lutego 2016 roku: **_W Uroczystość Ofiarowania Pańskiego przeżywamy razem z całym Kościołem Światowy Dzień Życia Konsekrowanego, który zakończy Rok Życia Konsekrowanego. Był to czas szczególnej modlitwy za tych wszystkich, którzy przyjęli dar życia w duchu rad ewangelicznych._ Módlmy _się w tym dniu również za tych, którzy wybrali życie we wspólnotach kontemplacyjnych, aby radowali się nowymi powołaniami oraz znajdowali w swoim środowisku wsparcie finansowe i duchowe. Konkretnym wyrazem takiej pomocy na terenie naszej Archidiecezji będą ofiary zbierane w dniu 2 lutego br. na rzecz naszych dwóch klasztorów kontemplacyjnych w Spręcowie i w Szczytnie. Klasztory te utrzymują się z własnej pracy, nie mają żadnych innych źródeł utrzymania i często borykają się z trudnościami materialnymi. Wesprzyjmy Siostry Karmelitanki ze Spręcowa i Siostry Klaryski Kapucynki ze Szczytna naszą nawet najskromniejszą ofiarą, za którą Siostry odwdzięczają się swoją modlitwą._**
  * W środę &#8211; 3 lutego &#8211; wypada liturgiczne wspomnienie Świętego Błażeja, patrona od chorób gardła. Ku jego czci będzie poświęcenie świec oraz specjalne błogosławieństwo dla każdego indywidualnie.
  * W tym tygodniu wypada I czwartek, I piątek i I sobota lutego. W piątek przed południem odwiedziny chorych, po południu Spowiedź od godziny 16:30.
  * W piątek wypada też liturgiczne wspomnienie Św. Agaty, patronki od pożarów i innych niebezpieczeństw ku czci której święci się chleb, który bierzemy do swoich domów.
  * Jest do nabycia nowy numer &#8222;Gościa Niedzielnego&#8221;.
  * Jutro Mszy Świętej nie będzie, w czwartek o 8:00, w pozostałe dni o godzinie 17:00.
  * Zmiana tajemnic różańcowych w następną niedzielę po Mszy Świętej o godzinie 9:00. Jest to jednocześnie niedziela adoracji Najświętszego Sakramentu.
  * W minionym tygodniu odeszła do wieczności ś.p. Maria Boneska z Łęcin, lat 97.
---
title: V Niedziela zwykła
date: 2024-02-04
---

> **<span style="color: #5D4587;">Mk 1, 29-39</span>**
>
> **<span style="color: #5D4587;">„Wprost z synagogi Jezus udał się z Jakubem i Janem do domu Szymona i Andrzeja. A teściowa Szymona leżała w gorączce. Zaraz powiedzieli Mu o niej. On podszedł, wziął teściową za rękę i podniósł. Wtedy gorączka ustąpiła, a ona usługiwała im. Z nastaniem wieczora, gdy słońce już zaszło, przynosili do Niego wszystkich chorych i opętanych. Całe miasto zgromadziło się u drzwi. Uzdrowił wielu, których nękały rozmaite choroby, i wyrzucił wiele demonów; lecz nie pozwalał demonom mówić, ponieważ Go znały. Nad ranem, jeszcze przed świtem, wstał i wyszedł na miejsce odludne, i tam się modlił. A Szymon i ci, którzy z nim byli, poszli Go szukać. Kiedy Go znaleźli, powiedzieli Mu: »Wszyscy Cię szukają«. A On im odpowiedział: »Pójdźmy gdzie indziej, do sąsiednich miejscowości, abym i tam nauczał, po to bowiem wyszedłem«. I chodził po całej Galilei, nauczając w ich synagogach i wyrzucając demony.”</span>**
>
>
>
> **Potrzeba modlitwy**
>
> Poznaliśmy już tyle nadzwyczajnych interwencji Jezusa. W domu Andrzeja i Szymona ponownie pokazuje On swoją Bożą moc, gdy leczy teściową Szymona. Gorączka, jeden z symptomów choroby, natychmiast ustępuje, gdy Jezus bierze kobietę za rękę. Wieczorem przed domem gromadzi się całe miasto. To jest z pewnością przenośnia, ale wskazuje, że tłum był naprawdę wielki. To, co przykuwa naszą uwagę, to obraz Jezusa modlącego się samotnie. Jak się modlił? O czym rozmawiał z Bogiem, swoim Ojcem? Jest kilka miejsc w Ewangeliach, gdzie znajdziemy częściową odpowiedź na te pytania. Częściową dlatego, że to, co należało do najbardziej intymnej relacji Ojca i Syna, pozostanie dla nas tajemnicą. Modlitwa Pańska, czyli Ojcze nasz, jest modelem modlitwy, jakiej uczy Jezus. Sam Jezus zwracał się do Boga jak dziecko do ojca, chwalił Jego imię, godził się na Jego świętą wolę. Stąd lekcja dla nas, żeby modlitwa nie koncentrowała się wyłącznie na prośbie.
>
> <span style="color: #666699;">Panie Jezu, naucz i mnie się modlić, abym znajdował radość w przebywaniu blisko Ojca Niebieskiego, bym dziękował Mu za Jego wielką miłość, jaką mi okazał, posyłając na świat Ciebie, mojego Pana i Zbawiciela. Amen.
> &nbsp;

- Dziś I Niedziela miesiąca - **niedziela adoracji Najświętszego Sakramentu**.
- W następna niedzielę – 11 lutego, w liturgiczne wspomnienie Najświętszej Marii Panny z Lourdes, wypada **Światowy Dzień Chorego**, ustanowiony przez Świętego Jana Pawła II. W tym dniu będzie udzielony Sakrament Chorych w czasie Mszy Świętej o godzinie <u>9:00</u> (jeśli komuś ta godzina nie pasuje, to na życzenie po Mszy Świętej o godzinie <u>11:00</u> lub <u>17:00</u>). Do Sakramentu tego mogą przystąpić wszystkie osoby starsze, osoby, które noszą znamię poważnej i trwałej choroby oraz są w stanie łaski uświęcającej.
- Wszystkim dzieciom, młodzieży i nauczycielom rozpoczynającym II semestr nauki życzę Bożego błogosławieństwa i wytrwałości w nauce oraz nauczaniu.
- Jutro zasadniczo zakończenie kolędy - na ulicy Jaśminowej 1 od godziny <u>15:15</u>.
- W związku z zakończeniem kolędy, która była czasem bardzo miłych i serdecznych spotkań w Waszych domach rodzinnych, pragnę wyrazić szczerą i głęboką wdzięczność wobec wszystkich parafian, których odwiedziłem. Wielkie dzięki i Bóg zapłać za każdy gest życzliwości, gościnności i otwartości. Bóg zapłać za wszystkie ofiary. Można jeszcze zgłaszać chęć spotkania kolędowego w tych mieszkaniach, w których kolęda z różnych powodów nie odbyła się (np. z powodu choroby).
- Msze Święte w tym tygodniu: w poniedziałek Mszy Świętej nie będzie, w środę o godzinie <u>8:00</u>, w pozostałe dni o godzinie <u>17:00</u>.
- **Intencje mszalne na bieżący tydzień:**
  - poniedziałek:
  - wtorek: + Marek Kowalski (13 rocznica śmierci);
  - środa: + Czesław (1 rocznica śmierci);
  - czwartek: + Ewa Malinowska (8 rocznica śmierci);
  - piątek: + Franciszek Tafiłowski;
  - sobota: + Jan Gręda i ++ z rodz. Szczepkowskich;
  - niedziela (11.02.24): <u>9:00</u> o zdrowie i błogosławieństwo Boże dla Krzysztofa w 70 rocznicę urodzin; <u>11:00</u> + Stanisława Muttke; <u>17:00</u> + Elżbieta Majewska.




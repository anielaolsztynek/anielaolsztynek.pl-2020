---
title: Niedziela Trójcy Przenajświętszej
date: 2024-05-26
---

> **<span style="color: #5D4587;">Mt 28, 16-20 </span>**
>
> **<span style="color: #5D4587;">„Jedenastu uczniów poszło do Galilei, na górę, tak jak im Jezus nakazał. Gdy Go zobaczyli, oddali Mu hołd. Niektórzy jednak nie dowierzali. A Jezus podszedł do nich i powiedział: »Otrzymałem pełną władzę w niebie i na ziemi. Idźcie więc i pozyskujcie uczniów we wszystkich narodach! Udzielajcie im chrztu w imię Ojca i Syna, i Ducha Świętego! Nauczajcie ich, aby zachowywali wszystko, co wam nakazałem. A oto Ja jestem z wami przez wszystkie dni, aż do końca świata«.”</span>**
>
>
>
> **Tajemnica Trójcy Świętej**
>
> Dzisiejsza uroczystość Trójcy Przenajświętszej odsłania przed nami coś z wielkiej tajemnicy Boga. Jest On jeden, święty, wszechmogący, prosty i niezłożony, ale jest w Nim komunia miłości Ojca, Syna i Ducha Świętego. To wymyka się logice naszego ludzkiego myślenia. Boga nie możemy jednak poznać w całej Jego głębi i dlatego wobec Jego tajemnicy stajemy z wiarą. W kaznodziejstwie podaje się różne obrazowe porównania, które mają pomóc pojąć tę tajemnicę. Należy jednak pamiętać, że boską komunię i wspólnotę Osób najlepiej zrozumie ten, kto kocha i trwa we wspólnocie z Bogiem przez wiarę, nadzieję i miłość. Nasza komunia łaski z Bogiem rozpoczyna się w chwili chrztu św. To wtedy Bóg się nam udziela, nie jest na zewnątrz jako przedmiot poznania, ale zamieszkuje w naszym wnętrzu jako umiłowany Gość. Nie tylko Go poznajemy, ale doświadczamy Jego bliskości. W tym ma swoje uzasadnienie Jezusowy nakaz: „Idźcie i pozyskujcie uczniów we wszystkich narodach!". Kto staje się uczniem, staje się też uczestnikiem tej świętej wspólnoty.
>
> <span style="color: #666699;">Panie Boże w Trójcy Osób, dziękuję Ci za dar Twojego zamieszkiwania we mnie. Za to, że przez dzieło Jezusa zrodziłeś mnie do miłości, jaka może doświadczać Ciebie. Amen.
> &nbsp;

- Z okazji dzisiejszego **Dnia Matki** wszystkim Mamom składam najpiękniejsze życzenia: Bożego błogosławieństwa i zdrowia, wiele radości z przeżywania macierzyństwa oraz wiele miłości i wdzięczności od dzieci.
- Uroczystość Najświętszego Ciała i Krwi Pana Jezusa – **Boże Ciało** – wypada w najbliższy czwartek, 30 maja. **Msza Święta jako jedyna w tym dniu będzie odprawiona w Skansenie w amfiteatrze o godzinie <u>10:00</u>**. Po Mszy Świętej, idąc w procesji eucharystycznej, udamy się do czterech ołtarzy. Bardzo proszę o wykonanie ołtarzy w tych samych miejscach, co przed dwoma laty:
  - <u>I ołtarz</u> - ulica Sportowa,
  - <u>II ołtarz</u> - skrzyżowanie ulic Akacjowej i Kasztanowej,
  - <u>III ołtarz</u> - skrzyżowanie ulic Akacjowej i Klonowej,
  - <u>IV ołtarz</u> - skrzyżowanie ulic Akacjowej i Świerkowej.
- Brzózki będą dowiezione do wszystkich ołtarzy w środę po południu (za co z góry dziękuję Nadleśnictwu Olsztynek). Proszę o przyozdobienie kwiatami ołtarza w Skansenie. Proszę o udział w procesji Panie z Kółek Różańcowych, strażaków i całą służbę liturgiczną. Dziewczynki pierwszokomunijne, a także wszystkie chętne dziewczynki, zapraszam do sypania kwiatków w czasie procesji eucharystycznej. Proszę mamy tych dzieci o przygotowanie koszyków i kwiatów, a także o pomoc w ustawieniu dzieci. Chłopców pierwszokomunijnych również zapraszam w albach do udziału w procesji – do niesienia poduszek z emblematami religijnymi. **Procesja zakończy się w kościele, gdzie zaśpiewamy Te Deum i odmówimy Litanię do Matki Bożej**.
- W piątek ostatnie w tym roku nabożeństwo majowe.
- W sobotę rozpoczyna się czerwiec - miesiąc poświęcony czci **Najświętszego Serca Pana Jezusa**. Codziennie po Mszy Świętej będziemy odmawiali Litanię do Najświętszego Serca Pana Jezusa, w niedziele o <u>8:45</u>.
- Następna niedziela to **pierwsza niedziela miesiąca**. O godzinie <u>8:30</u> zmiana tajemnic różańcowych i adoracja Najświętszego Sakramentu w czasie Mszy Świętych o godzinie <u>9:00</u> i <u>11:00</u>.
- **Intencje mszalne na bieżący tydzień:**
  - poniedziałek: w intencji Anny i Cezarego z okazji 7 rocznicy ślubu;
  - wtorek: + Krystyna Tyburska (30 dzień po pogrzebie);
  - środa: w intencji Ignasia w 2 rocznicę chrztu;
  - czwartek: za parafian;
  - piątek: + Maria Przestrzelska;
  - sobota: + Kazimierz Przestrzelski;
  - niedziela (02.06): <u>9:00</u> + Helena, Antoni, Jan Binkul; Grzegorz, Piotr Naumiuk; Tadeusz Mróz z rodzicami, Teresa Ławczyńska z rodziną, ksiądz Jan Paszulewicz; <u>11:00</u> + Stanisław Wnuk (12 rocznica śmierci); <u>17:00</u> + Kazimierz Przestrzelski.




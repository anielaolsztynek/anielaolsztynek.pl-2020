---
title: XXVIII Niedziela zwykła
date: 2024-10-13
---

> **<span style="color: #5D4587;">Mk 10, 17-30 </span>**
>
> **<span style="color: #5D4587;">„Gdy Jezus wyruszał w drogę, przybiegł pewien człowiek i padając przed Nim na kolana, zapytał: »Nauczycielu dobry, co mam robić, aby osiągnąć życie wieczne?«. Jezus mu odrzekł: »Czemu nazywasz Mnie dobrym? Nikt nie jest dobry, tylko jeden Bóg. Znasz przykazania: 'Nie popełnisz morderstwa, nie dopuścisz się cudzołóstwa, nie będziesz kradł, nie złożysz kłamliwego zeznania, nie dokonasz grabieży, czcij swojego ojca i matkę'«. On Mu odpowiedział: »Nauczycielu, przestrzegałem tego wszystkiego od młodości«. Wtedy Jezus przyjrzał mu się, umiłował go i powiedział: »Jednego ci brakuje. Idź, sprzedaj, co posiadasz, i rozdaj ubogim, a będziesz miał skarb w niebie. Potem wróć i chodź za Mną«. Lecz on spochmurniał na te słowa i odszedł zasmucony. Miał bowiem wiele posiadłości. Wtedy Jezus, rozglądając się wokoło, powiedział do swoich uczniów: »Jak trudno jest wejść do królestwa Bożego tym, którzy mają majątek«. Uczniowie zdumieli się na te słowa, lecz On powtórzył: »Dzieci, jakże trudno jest wejść do królestwa Bożego! Łatwiej wielbłądowi przejść przez ucho igielne, niż bogatemu wejść do królestwa Bożego«. Oni tym bardziej się zdumiewali i mówili między sobą: »Któż więc może się zbawić?«. Jezus przyjrzał im się uważnie i powiedział: »Dla ludzi to niemożliwe, ale nie dla Boga, bo dla Boga wszystko jest możliwe«. Wówczas Piotr powiedział do Niego: »Oto my zostawiliśmy wszystko i poszliśmy za Tobą«. Jezus odpowiedział: »Zapewniam was: Każdy, kto opuścił dom, braci, siostry, matkę, ojca, dzieci albo pole ze względu na Mnie i ze względu na Ewangelię, otrzyma stokroć więcej teraz, w tym czasie, domów, braci, sióstr, matek, dzieci i pól wśród prześladowań, a życie wieczne w przyszłości«.”</span>**
>
>
>
> **Pytanie o drogę do nieba**
>
> W dzisiejszym fragmencie Ewangelii Jezus wyjaśnia, jak wejść do królestwa Bożego. Do królestwa idzie się najpierw drogą przykazań. Człowiek, który pyta Jezusa o drogę do nieba, zachowuje przykazania. Żyje tak przez całe dotychczasowe dorosłe życie. Taka postawa podoba się Bogu: Jezus spojrzał na niego i „umiłował go", czyli z miłością boskiego serca patrzy na człowieka, który jest prawy. Do królestwa Bożego idzie się przez naśladowanie Chrystusa, podążanie za Nim wymagającą drogą wyrzeczenia dóbr i przyjęcia Jego postawy ubóstwa, poświęcenia wszystkiego głoszeniu orędzia Ewangelii. Bezimienny człowiek, rozmówca Jezusa, nie był zdolny do takiego wyrzeczenia. Apostołowie natomiast opuścili wszystko i poszli za Panem. Każdy, kto to uczyni, otrzyma „stokroć więcej [...], a życie wieczne w przyszłości". By wejść do królestwa, trzeba je wybrać, już tu, na ziemi, jako wartość najważniejszą.
>
> <span style="color: #666699;">Panie Jezu, Ty jesteś drogą, którą pragnę iść, aby niezawodnie wejść do domu w niebie, gdzie przygotowałeś dla nas miejsce. Daj mi serce wolne od przywiązania do tego, co jest wyłącznie ziemskie. Amen.
> &nbsp;

- Dziś, w Dniu Papieskim, obchodzonym w Polsce od 24 lat, (w tym roku pod hasłem "Ewangelia cierpienia i starości") po Mszy Świętej będą zbierane ofiary na fundusz stypendialny dla uzdolnionej młodzieży z małych miejscowości i z rodzin najuboższych.
- Jutro wypada **Dzień Edukacji Narodowej - Dzień Nauczyciela**. Z okazji tego dnia wszystkim nauczycielom, katechetom i wychowawcom składam najlepsze życzenia: wytrwałości, cierpliwości, spokoju, ludzkiej satysfakcji i wdzięczności oraz błogosławieństwa Bożego w pracy oraz w życiu rodzinnym i osobistym.
- natomiast w piątek - 18 października - wypada liturgiczne **święto Świętego Łukasza Apostoła - patrona służby zdrowia**. Wszystkim pracownikom tej branży życzę Bożego błogosławieństwa i Bożego ducha w posługiwaniu ludziom chorym.
- **Tydzień misyjny** rozpoczyna się w następną niedzielę. Ofiary składane wówczas na tacę będą przeznaczone na misje.
- Zapraszam do wspólnej modlitwy różańcowej codziennie o godzinie <u>16:30</u>, w niedziele o godzinie <u>8:30</u>. Dzieci i młodzież przed bierzmowaniem zapraszam w czwartek.
- Kartki na wypominki i na Mszę Świętą zbiorową za zmarłych są wyłożone na półce z prasą.
- W minionym tygodniu odeszła do wieczności nasza parafianka: śp. Janina Szulc, lat 94. Wieczny odpoczynek racz zmarłej dać, Panie.
- W związku z pożarem budynku mieszkalnego w Łęcinach, który uległ całkowitemu zniszczeniu (zrównany z ziemią), odpowiadając na prośbę poszkodowanej rodziny, a także solidaryzując się jako wspólnota parafialna z poszkodowanymi, proszę o dobrowolne ofiary, które będą zbierane w następną niedzielę po Mszach Świętych. Pewną kwotę już przekazałem tej rodzinie.
- **Intencje mszalne na najbliższy tydzień:**
  - poniedziałek: ++ z rodz. Czyczyn, Gosk, Pobudkowskich, Korab, Roman, Szczepańskich, Baranowskich;
  - wtorek: własna;
  - środa: + Izabela Stankiewicz-Herda (od rodz. Ziębów z Sieniawy);
  - czwartek: + Benedykt Ampulski (27 rocznica śmierci) i Jerzy Wilamowski (1 rocznica śmierci);
  - piątek: + Janina Stobiecka (od Aliny Grzegorek z rodziną);
  - sobota: + Janina Szulc;
  - niedziela (20.10): <u>9:00</u> + Tadeusz Malast (4 rocznica śmierci); <u>11:00</u> + Alina Mrozowska (1 rocznica śmierci); <u>17:00</u> + Władysław Stobiecki (14 rocznica śmierci) i ++ z rodz. Stobieckich i Grzegorek.

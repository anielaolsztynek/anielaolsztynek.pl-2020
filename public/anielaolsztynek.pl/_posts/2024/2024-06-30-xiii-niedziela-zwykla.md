---
title: XIII Niedziela zwykła
date: 2024-06-30
---

> **<span style="color: #5D4587;">Mk 5, 21-43 </span>**
>
> **<span style="color: #5D4587;">„Gdy Jezus przeprawił się łodzią na drugi brzeg Jeziora Galilejskiego, zebrał się wokół Niego wielki tłum. Przyszedł też jeden z przełożonych synagogi, który nazywał się Jair. Gdy zobaczył Jezusa, upadł Mu do stóp i błagał: »Moja córeczka jest umierająca. Przyjdź i połóż na nią ręce, aby wyzdrowiała i żyła«. Jezus poszedł z nim, a wielki tłum podążał za Nim, napierając na Niego ze wszystkich stron. Była tam pewna kobieta, która dwanaście lat chorowała na krwotok. Dużo wycierpiała od wielu lekarzy. Wydała wszystkie swoje oszczędności, ale nic jej nie pomagało, a nawet czuła się coraz gorzej. Gdy usłyszała o Jezusie, podeszła w tłumie od tyłu i dotknęła Jego płaszcza. Mówiła bowiem: »Jeśli tylko dotknę Jego płaszcza, odzyskam zdrowie«. Od razu miejsce krwotoku zagoiło się i poczuła, że jest uzdrowiona ze swej dolegliwości. Również Jezus natychmiast odczuł, że moc wyszła od Niego. Zwrócił się do tłumu, pytając: »Kto dotknął mojego płaszcza?«. Lecz uczniowie mówili do Niego: »Widzisz, jak tłum ze wszystkich stron napiera na Ciebie, a Ty pytasz: Kto Mnie dotknął?«. On jednak spojrzał wkoło, by zobaczyć tę, która to zrobiła. Kobieta, przelękniona i drżąca, wiedząc, co się jej stało, przyszła, upadła przed Nim i wyznała całą prawdę. A On powiedział do niej: »Córko, twoja wiara cię uzdrowiła, idź w pokoju i bądź wolna od twojej dolegliwości«. Kiedy jeszcze to mówił, przyszli z domu przełożonego synagogi i oznajmili: »Twoja córka umarła. Czemu jeszcze trudzisz Nauczyciela?«. Lecz Jezus, słysząc, co mówią, zwrócił się do przełożonego synagogi: »Nie bój się, tylko wierz!«. I nie pozwolił nikomu iść ze sobą, z wyjątkiem Piotra, Jakuba i Jana, brata Jakuba. Gdy przyszli do domu przełożonego synagogi, zobaczył zamieszanie i płaczki głośno lamentujące. Wszedł, mówiąc do nich: »Dlaczego robicie zgiełk i płaczecie? Dziecko nie umarło, tylko śpi«. Lecz oni wyśmiewali się z Niego. On zaś wyrzucił wszystkich, wziął z sobą tylko ojca i matkę dziecka oraz tych, którzy Mu towarzyszyli, i wszedł tam, gdzie leżało dziecko. Wziął dziecko za rękę i rzekł: »Talitha kum«, to znaczy: Dziewczynko, mówię tobie, wstań! Dziewczynka natychmiast wstała i chodziła, miała bowiem dwanaście lat. I zdziwili się ogromnie. Lecz przykazał im stanowczo, aby nikt się o tym nie dowiedział, i powiedział, aby dali jej jeść.”</span>**
>
>
>
> **Uzdrawiająca wiara**
>
> Wiara góry przenosi (por. Mt 17, 20). W życiu codziennym to wyrażenie oznacza najczęściej wiarę we własne możliwości, co ma podnieść na duchu, dodać odwagi wobec różnych wyzwań. Wiara w Jezusa, w Jego Bożą moc, w Jego posłannictwo przynosi większe owoce. Daje bliski dostęp do Jego Osoby, co pozwala z kolei zagoić długo krwawiące rany, a nawet przywracać do życia umarłych. Wiara przełożonego synagogi, Jaira, skłania go do tego, by szukać Jezusa, przyjść do Niego i z bólem cierpiącego ojca prosić o rzecz niebywałą: życie dla umierającego dziecka. Wiara kobiety, która przez dwanaście lat cierpiała na krwotok, popycha ją do tego, aby przedzierać się przez tłum ludzi, by choć dotknąć Jego płaszcza. W tłumie cisnęło się na Niego wielu, ale łaskę otrzymała kobieta, która wierzyła. Wiara w Jezusa daje nam przystęp do Niego, a w Nim jest to, czego człowiek potrzebuje najbardziej: moc, która uzdrawia nasze krwawiące rany, i siła, która chorych i umierających przywraca do życia.
>
> <span style="color: #666699;">Panie Jezu, umocnij moją wiarę, abym dzięki niej znalazł drogę do Ciebie, bym przy jej pomocy pokonał wszystkie trudności, które mnie od Ciebie dzielą, i bym przylgnął do Ciebie, doznając uzdrowienia z moich słabości. Amen.
> &nbsp;

- W związku z zakończeniem nabożeństwa czerwcowego, w każdą środę będzie odmawiana **nowenna do Matki Bożej Nieustającej Pomocy**, a w piątki **koronka do Miłosierdzia Bożego**.
- Jutro - 1 lipca - mija 28 rocznica powstania naszej parafii.
- W tym tygodniu wypada **I czwartek, I piątek i I sobota** lipca. W I piątek przed południem odwiedziny chorych.
- Następna, I niedziela miesiąca, to niedziela **adoracji Najświętszego Sakramentu**, o godzinie <u>9:00</u> i <u>11:00</u>. **Zmiana tajemnic różańcowych** o godzinie <u>8:30</u>.
- Dziś wyrusza **XVIII Piesza Pielgrzymka z Łomianek do Gietrzwałdu** przez Olsztynek. W Olsztynku będzie 6 lipca, w sobotę. Na zakończenie pielgrzymki, 6 lipca, w Sanktuarium Matki Bożej w Gietrzwałdzie odbędzie się całonocna adoracja Najświętszego Sakramentu połączona z nowenną przed Dwutysiącleciem Dzieła Odkupienia. Plakaty w gablocie.
- **Intencje mszalne na bieżący tydzień:**
  - poniedziałek: + Andrzej Rzekanowski;
  - wtorek: + Andrzej Rzekanowski;
  - środa: + Andrzej Rzekanowski;
  - czwartek: + Andrzej Rzekanowski;
  - piątek: + Andrzej Rzekanowski;
  - sobota: + Andrzej Rzekanowski;
  - niedziela (07.07): <u>9:00</u> + Andrzej Rzekanowski; <u>11:00</u> w intencji Agnieszki i Piotra w 4 rocznicę ślubu; <u>17:00</u> + Daniel Czaplo.




---
title: Niedziela Miłosierdzia Bożego
date: 2024-04-07
---

> **<span style="color: #5D4587;">J 20, 19-31</span>**
>
> **<span style="color: #5D4587;">„Gdy tego pierwszego dnia tygodnia zapadł wieczór, a tam, gdzie przebywali uczniowie, zamknięto drzwi z obawy przed Żydami, przyszedł Jezus, stanął w środku i pozdrowił ich: »Pokój wam«. A gdy to powiedział, pokazał im ręce oraz bok. Uczniowie uradowali się, że ujrzeli Pana. Jezus zaś odezwał się do nich ponownie: »Pokój wam! Jak Mnie posłał Ojciec, tak i Ja was posyłam«. Po tych słowach tchnął i oznajmił im: »Przyjmijcie Ducha Świętego. Tym, którym odpuścicie grzechy, są im odpuszczone; którym zatrzymacie, są zatrzymane«. Tomasz, zwany Bliźniakiem, jeden z Dwunastu, nie był razem z nimi, kiedy przyszedł Jezus. Pozostali uczniowie mówili więc do niego: »Zobaczyliśmy Pana«. On jednak odparł »Nie uwierzę, jeśli nie ujrzę na Jego rękach śladów po gwoździach, nie włożę swego palca w miejsce gwoździ i nie umieszczę swojej ręki w Jego boku«. Po ośmiu dniach uczniowie znów byli wewnątrz i Tomasz razem z nimi. Mimo zamkniętych drzwi, Jezus wszedł, stanął w środku i pozdrowił ich: »Pokój wam«. Następnie rzekł do Tomasza: »Unieś tutaj swój palec i zobacz moje ręce, podnieś też swoją rękę i włóż w mój bok. I przestań być niedowiarkiem, a bądź wierzącym«. Tomasz wyznał Mu w odpowiedzi: »Pan mój i Bóg mój!«. Jezus zaś rzekł do niego: »Wierzysz, ponieważ Mnie ujrzałeś? Szczęśliwi ci, którzy nie zobaczyli, a uwierzyli«. Jezus dokonał jeszcze wielu innych znaków wobec swoich uczniów, których nie zapisano w tej księdze. To natomiast spisano, abyście wierzyli, że Jezus jest Chrystusem, Synem Bożym, oraz abyście wierząc, mieli życie w Jego imię.”</span>**
>
>
>
> **Nieskończone miłosierdzie Boże**
>
> W Niedzielę Miłosierdzia Bożego dziękujemy naszemu Panu, Jezusowi Chrystusowi, za to, że przez swoją mękę, śmierć i chwalebne zmartwychwstanie wysłużył nam przebaczenie win. Jaki byłby świat, gdyby wciąż na nim ciążył wyrok za jego grzechy? Jakie byłoby nasze życie, gdybyśmy nie słyszeli tak często słów wypowiadanych przez kapłana w imieniu Chrystusa: „i ja odpuszczam twoje grzechy". I choć przez ludzką słabość wciąż wracamy do źródła przebaczenia, to jednak w świetle miłosierdzia Bożego nasze życie i historia świata nabierają zupełnie innej wartości. To nieskończone miłosierdzie Boże stało się skarbem Kościoła w Wieczerniku po zmartwychwstaniu Pana. Jezus ukazał się swoim uczniom, przekazał im dar Ducha Świętego i w Jego mocy powierzył im dar odpuszczania grzechów. W dzisiejszej Ewangelii jest jeszcze historia Tomasza, który nie był ze wszystkimi, gdy ukazał się Jezus. Uczy ona, że łatwiej jest wierzyć wraz z Kościołem, we wspólnocie uczniów, gdzie dwaj albo trzej zgromadzeni są w imię Jezusa.
>
> <span style="color: #666699;">Panie Jezu, słowa Tomasza Apostoła: „Pan mój i Bóg mój!" czynię moim wyznaniem. Pragnę, abyś był Panem mojego życia. Z ufnością powierzam się w Twoje miłosierne dłonie. Amen.
> &nbsp;

- Dziś **I niedziela miesiąca - niedziela adoracji Najświętszego Sakramentu**.
- Dzisiejszą **Niedzielą Miłosierdzia Bożego** rozpoczyna się **80 Tydzień Miłosierdzia**.
- Dzisiejszy dzień to także **patronalne święto Caritas**. Ofiary składane dziś na tacę są przeznaczone na funkcjonowanie Caritas Archidiecezji Warmińskiej. Przy okazji dziękuję naszemu Parafialnemu Zespołowi Caritas za zaangażowanie i pracę na rzecz najuboższych.
- Dziś po Mszy Świętej o godzinie <u>11:00</u> **spotkanie z rodzicami przed I Komunią Świętą**.
- Jutro w liturgii obchodzimy **Uroczystość Zwiastowania Pańskiego** przeniesioną z 25 marca z uwagi na Wielki Tydzień.
- W najbliższą sobotę - 13 kwietnia - o godzinie <u>10:00</u> odbędzie się po raz szósty w naszym kościele **Przegląd Pieśni Religijnych**.
- W minionym tygodniu odszła do wieczności nasza parafianka śp. Maria Przestrzelska, lat 94. Wieczny odpoczynek racz zmarłej dać, Panie.
- **Intencje mszalne na najbliższy tydzień:**
  - poniedziałek: + Tadeusz Jakubowski (30 dzień po pogrzebie);
  - wtorek: dantis;
  - środa: o Bożą opiekę oraz zdrowie duszy i ciała dla Julity, Zachariasza i Rafała;
  - czwartek: dantis;
  - piątek: dantis;
  - sobota: + Włodzimierz Cichmiński (4 rocznica śmierci);
  - niedziela (14.04): <u>9:00</u> + Kazimierz Przestrzelski; <u>11:00</u> + Jan Patryucha, Marianna i Stanisław Skorupscy, Anna i Stanisław Patryucha; <u>17:00</u> + Aniela i Jan Stefańczyk, Kazimierz Stefańczyk.



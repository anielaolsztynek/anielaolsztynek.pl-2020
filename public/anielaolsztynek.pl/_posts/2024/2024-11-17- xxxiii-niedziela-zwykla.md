---
title: XXXIII Niedziela zwykła
date: 2024-11-17
---

> **<span style="color: #5D4587;">Mk 13, 24-32 </span>**
>
> **<span style="color: #5D4587;">„Jezus powiedział do swoich uczniów: »W tych dniach, po tej udręce, słońce się zaćmi, księżyc straci blask i gwiazdy będą spadały z nieba, a moce, które są w niebie, zostaną wstrząśnięte. Wtedy ujrzą Syna Człowieczego przychodzącego na obłokach z wielką mocą i chwałą. Wówczas pośle aniołów i zbierze swoich wybranych z czterech stron świata, od krańców ziemi aż po krańce nieba. Uczcie się na przykładzie drzewa figowego: Gdy jego gałązka staje się miękka i wypuszcza liście, rozpoznajecie, że zbliża się lato. Tak też i wy, gdy zobaczycie, że to się dzieje, wiedzcie, że jest blisko, we drzwiach. Zapewniam was: Nie przeminie to pokolenie, dopóki nie spełni się to wszystko. Niebo i ziemia przeminą, ale moje słowa nie przeminą. O tym jednak, kiedy nadejdzie ten dzień i godzina, nikt nie wie: ani aniołowie w niebie, ani Syn, tylko Ojciec«.”</span>**
>
>
>
> **Dzień Syna Człowieczego**
>
> Zanim nadejdzie Syn Człowieczy, muszą pojawić się znaki. W dzisiejszej Ewangelii mowa jest o wielkich znakach, o charakterze wręcz kosmicznym. Utrata blasku słońca i księżyca, spadanie gwiazd to elementy symboliki apokaliptycznej. Mówią one, że w dniu Syna Człowieczego zostanie zachwiany i przeminie stary porządek świata stworzonego. W jego miejsce nadejdzie nowe stworzenie obrazowo przedstawione w Jerozolimie niebieskiej, o jakiej mówi Księga Apokalipsy (Ap 21 - 22). Dzień Syna Człowieczego będzie jednocześnie dniem ocalenia wybranych. Tu jest źródło nadziei dla wierzących. Zagadkowe jest ostatnie zdanie perykopy: „O tym jednak, kiedy nadejdzie ten dzień i godzina, nikt nie wie: ani aniołowie w niebie, ani Syn, tylko Ojciec". Jezus, będąc człowiekiem, nie posiada wiedzy na ten temat. To należy do boskiej wiedzy, którą dzieli z Ojcem jako Syn Boży - druga Osoba Trójcy. Ludziom dane są jedynie znaki, które należy odczytać wrażliwym sumieniem.
>
> <span style="color: #666699;">Panie Jezu, czekam na Twoje przyjście. Ono jest pewne jak nadejście poranka. Przyjdź do mnie przez natchnienia Ducha Świętego, przyjdź w ostatnim momencie mojego życia, jako mój Zbawiciel. Amen.
> &nbsp;

- Dziś **Światowy Dzień Ubogich**. Po Mszy Świętej będą zbierane ofiary, według zapowiedzi miały być przeznaczone na potrzeby Caritas. W związku z sytuacją losową, czyli pożarem plebanii Ojców Redemptorystów w Braniewie, decyzją Księdza Arcybiskupa Józefa Górzyńskiego ofiary będą zbierane właśnie na ten cel.
- W następną niedzielę zakończenie roku kościelnego (liturgicznego) **Uroczystością Chrystusa Króla Wszechświata**. Po Mszy Świętej o godzinie <u>9:00</u> będzie wystawienie Najświętszego Sakramentu, Litania do Jezusa Chrystusa Króla Wszechświata i akt poświęcenia rodzaju ludzkiego Jezusowi Chrystusowi Królowi Wszechświata.
- Natomiast na początku Mszy Świętej o godzinie <u>11:00</u> wprowadzenie kandydatów w posługę ministranta.
- W następną niedzielę ofiary zbierane na tacę będą przeznaczone na potrzeby **Wyższego Seminarium Duchownego "Hosianum" w Olsztynie**.
- **Zbiórka elektrośmieci.** Wzorem lat ubiegłych Green Office Ecologic wraz ze Stowarzyszeniem Dobrych Inicjatyw "Pro Missio" organizuje akcję ekologiczną polegającą na zbiórce zużytego sprzętu elektrycznego i elektronicznego. Sprzedaż odzyskanych surowców z tego sprzętu pozwala na finansowanie projektów misyjnych Kościoła Katolickiego. Nasze projekty pomocowe realizujemy w porozumieniu z Przewodniczącym Zespołu Pomocy Kościołowi na Wschodzie przy Komisji Episkopatu Polski. Data odbioru tego sprzętu to 28.11, godzina <u>14:00</u>. Sprzęt można składać wzdłuż kaplicy, przy bocznym wejściu.
- Jutro - w poniedziałek - Msza Święta o godzinie <u>8:00</u>.
- W minionym tygodniu odeszło do wieczności dwoje naszych parafian: śp. Adam Wyszkowski, lat 31 i śp. Barbara Druszkowska, lat 94, ze Świętajn. Pogrzeb w piątek o godzinie <u>11:00</u>. Wieczny odpoczynek racz zmarłym dać, Panie.
- **Intencje mszalne na najbliższy tydzień:**
  - poniedziałek: Msza Święta zbiorowa za zmarłych;
  - wtorek: Msza Święta zbiorowa za zmarłych;
  - środa: Msza Święta zbiorowa za zmarłych;
  - czwartek: Msza Święta zbiorowa za zmarłych;
  - piątek: + Tadeusz Piątosa (30 dzień po pogrzebie); w tym dniu Msza Święta zbiorowa za zmarłych w ciągu dnia;
  - sobota: + Ewa Remiszewska (z okazji urodzin); w tym dniu Mszę Świętą zbiorową za zmarłych odprawię o godzinie <u>15:00</u> w DPS;
  - niedziela (24.11): <u>9:00</u> + Józef Żuchowski (29 rocznica śmierci); <u>11:00</u> + Klemens Dąbrowski (29 rocznica śmierci); <u>17:00</u> + Irena, Tadeusz, (9 rocznica śmierci) i ++ z rodz. Fijałkowskich, Borowik i Nowak.




---
title: VI Niedziela zwykła
date: 2024-02-11
---

> **<span style="color: #5D4587;">Mk 1, 40-45</span>**
>
> **<span style="color: #5D4587;">„Trędowaty podszedł do Jezusa, upadł na kolana i prosił: »Jeżeli chcesz, możesz mnie oczyścić«. Ulitował się, wyciągnął rękę, dotknął go i powiedział: »Chcę, bądź oczyszczony«. I natychmiast trąd ustąpił. Został oczyszczony. Jezus stanowczo mu przykazał i zaraz go odprawił, mówiąc: »Pamiętaj, nie mów nic o tym nikomu, lecz idź, pokaż się kapłanowi, a na świadectwo dla nich złóż za swoje oczyszczenie ofiarę, zgodnie z nakazem Mojżesza«. Lecz on wyszedł i zaczął opowiadać wokoło o tym wydarzeniu. Dlatego Jezus nie mógł już jawnie wejść do miasta, lecz przebywał w miejscach ustronnych. Ludzie natomiast schodzili się do Niego ze wszystkich stron.”</span>**
>
>
>
> **Uzdrawiająca miłość**
>
> Choroba zakaźna, jaką jest trąd, dawniej była nieuleczalna. Z tego powodu ludzie nią dotknięci byli wykluczeni z życia społecznego i religijnego. Mieszkali w bezpiecznej odległości od domów ludzi zdrowych. Ci ostatni patrzyli na nich jak na zagrożenie. Chory na trąd był skazany na powolne umieranie, często w samotności. W dzisiejszej Ewangelii człowiek z takim bagażem cierpienia staje przed Jezusem, prosząc Go o uzdrowienie. Jego prośba jest bardzo pokorna: „Jeśli chcesz...". Te słowa wyrażają ufność: „Zdaję się na Twoją wolę. Wierzę, że możesz to uczynić". Ewangelista zapisał, że Jezus się ulitował. Używa tu greckiego czasownika, który oznacza głębokie wzruszenie, miłosierną miłość, a nie politowanie. On spojrzał na trędowatego z głęboką miłością i uzdrowił go. Każdemu uzdrowieniu, jakiego udziela, towarzyszy ta sama, niepowtarzalna i głęboka miłość, która wydobywa z cierpienia.
>
> <span style="color: #666699;">Panie Jezu, proszę Cię, pragnę doświadczyć Twojej miłości. Niech uzdrowi moje wnętrze, abym mógł z wdzięcznością opowiadać o wielkich rzeczach, które dla mnie uczyniłeś. Amen.
> &nbsp;

- W tym tygodniu **Środą Popielcową** rozpoczyna się **Wielki Post** – okres 40 dni przygotowania do największych świąt chrześcijańskich – Świąt Paschalnych. W tym dniu tradycyjnie nastąpi posypanie głów popiołem na znak pokuty. Msze Święte tego dnia o godzinie <u>10:00</u> i <u>17:00</u>. Przypominam, że w Środę Popielcową obowiązuje post ścisły.
- Zachęcam do udziału w nabożeństwach wielkopostnych. **Droga Krzyżowa** będzie odprawiana w naszym kościele w każdy piątek Wielkiego Postu o godzinie <u>16:30</u>, wspólna dla wszystkich. Serdecznie zachęcam i zapraszam wszystkich, w tym dzieci przystępujące w tym roku do I Komunii Świętej i młodzież przed bierzmowaniem obowiązkowo. Po Mszy Świętej spotkanie z kandydatami do bierzmowania.
- **Gorzkie Żale** w niedziele Wielkiego Postu o godzinie <u>8:45</u>.
- Proszę, aby w następną niedzielę dzieci pierwszokomunijne przyniosły do poświęcenia krzyżyki, na godzinę <u>11:00</u>.
- W czwartek Msza Święta o godzinie <u>8:00</u>.
- Akcja Katolicka Archidiecezji Warmińskiej serdecznie zaprasza na **Wentę Dobroczynną**, która odbędzie się w Filharmonii Warmińsko-Mazurskiej w ostatni wtorek karnawału 13 lutego 2024 roku, początek o godzinie <u>16:00</u>. Dochód z wenty przeznaczony zostanie na Dom Pomocy Społecznej prowadzony przez Siostry Katarzynki, którego pensjonariuszkami są niepełnosprawne kobiety od dziewiętnastego do siedemdziesiątego roku życia.
W programie wenty loteria fantowa z cennymi nagrodami, aukcja prac znanych olsztyńskich artystów prowadzona przez aktora filmowego i teatralnego Pawła Burczyka oraz koncert walentynkowy pod tytułem „Kiedy się zakocham". Bliższe informacje na plakacie w gablocie parafialnej.
- **APEL Przewodniczącego KEP o solidarność z ofiarami wojny na Ukrainie po dwóch latach od inwazji rosyjskiej**: Wkrótce minie kolejna rocznica pełnoskalowej inwazji Rosji na Ukrainę. Według danych Organizacji Narodów Zjednoczonych z września 2023, od początku wojny zostało poszkodowanych ponad 27 tys. osób cywilnych, z czego 14 tys. odniosło rany, 7 tys. poniosło śmierć, w tym ok. 500 dzieci. Zginęło ok. 70 tys. żołnierzy ukraińskich, a 120 tys. odniosło rany. Na całym świecie zarejestrowano prawie 6,5 mln uchodźców wojennych z Ukrainy, w tym prawie 1 mln w Polsce.
Od samego początku wojny Kościół w Polsce - za pośrednictwem Caritas Polska, Caritas Diecezjalnych, Biura Pomocy Kościołowi na Wschodzie, męskich i żeńskich zgromadzeń zakonnych, parafii, instytucji i firm oraz osób prywatnych - świadczy pomoc potrzebującym Ukraińcom zarówno w Polsce, jak i na Ukrainie.
Liczba osób, która uzyskała pomoc rzeczową w Ukrainie w 2023 wyniosła 570 tys. Tylko w ramach programu Rodzina Rodzinie otoczono bezpośrednią opieką 1800 najbiedniejszych rodzin. Wysłano ponad 90 tys. paczek z żywnością i środkami higienicznymi. Caritas pomaga rodzinom z dziećmi, angażując się w organizację kolonii letnich i obozów, wsparcia psychospołecznego w świetlicach oraz centrach dziennej pomocy osobom z niepełnosprawnościami.
W naszym kraju Caritas prowadzi ponadto 28 Centrów Pomocy Migrantom i Uchodźcom, które wspomagają ponad 92 tys. uchodźców, wśród nich ponad 30% to dzieci. Ponad 70 tys. osób dorosłych i dzieci skorzystało ze wsparcia psychologicznego oraz różnego typu działań integracyjnych pozwalających na lepsze funkcjonowanie w polskim społeczeństwie. W kursach języka polskiego wzięło udział ponad 10 tys. osób, a 14 tys. osób otrzymało pomoc w znalezieniu zatrudnienia. W 2023 roku ponad 23 tys. osób korzystało ze schronienia w ośrodkach Caritas oraz innych placówkach kościelnych.
To tylko niektóre z licznych działań, podejmowanych przez Kościół w Polsce, na rzecz ofiar wojny. Wszystkie one są niczym innym, jak Ewangelią w praktyce, w myśl słów: „cokolwiek uczyniliście jednemu z tych braci moich najmniejszych, Mnieście uczynili" (Mt 25,40).Wojna trwa nadal, dlatego - mimo pewnego zmęczenia tym tematem - solidarność z mieszkańcami Ukrainy jest tym bardziej potrzebna. Jako Kościół w Polsce pragniemy kontynuować to wielkie dzieło pomocy, dlatego zwracam się z gorącym apelem o nieprzerwaną solidarność z potrzebującymi Ukraińcami. Proszę o zorganizowanie ogólnopolskiej zbiórki pieniężnej we wszystkich parafiach w Polsce, po każdej Mszy Świętej w Środę Popielcową 14 lutego br.
Zebrane środki zostaną przekazane, za pośrednictwem Caritas Polska, na wsparcie osób najbardziej potrzebujących - seniorów, osób z niepełnosprawnością oraz rodzin, które straciły swój dom.
Wszystkich ofiarodawców zapewniam o mojej serdecznej pamięci w modlitwie.
  - ✠ Stanisław Gądecki, Arcybiskup Metropolita Poznański, Przewodniczący Konferencji Episkopatu Polski.
- **Intencje mszalne na bieżący tydzień:**
  - poniedziałek: o zdrowie i błogosławieństwo Boże dla Władysławy Wysockiej;
  - wtorek: + Aleksandra Bukowska (7 rocznica śmierci);
  - środa: <u>10:00</u> dantis; <u>17:00</u> + Kazimierz Przestrzelski (1 rocznica śmierci);
  - czwartek: <u>8:00</u> za parafian;
  - piątek: dantis;
  - sobota: + Dariusz Dworznicki (30 dzień po pogrzebie);
  - niedziela (18.02.24): <u>9:00</u> + Alina Mrozowska i ++ z rodz. Mrozowskich i Witek; <u>11:00</u> + Emilia Leks (25 rocznica śmierci); <u>17:00</u> + Jadwiga Jadczak (30 rocznica śmierci), Zygmunt Jadczak (3 rocznica śmierci).



